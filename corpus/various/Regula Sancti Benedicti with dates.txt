-----------------
01/01 02/05 01/09
Régula sancti Patris Benedícti
[Prólogus]
1 Obscúlta, o fili, præcépta magístri, et inclína aurem cordis tui, et admonitiónem pii patris libénter éxcipe et efficáciter comple,
2 ut ad eum per obœdiéntiæ labórem rédeas, a quo per inobœdiéntiæ desídiam recésseras.
3 Ad te ergo nunc mihi sermo dirígitur, quisquis abrenúntians própriis voluntátibus, Dómino Christo vero Regi militatúrus, obœdiéntiæ fortíssima atque præclára arma sumis.
4 In primis, ut quidquid agéndum ínchoas bonum, ab eo pérfici instantíssima oratióne depóscas;
5 ut qui nos iam in filiórum dignátus est número computáre, non debet aliquándo de malis áctibus nostris contristári.
6 Ita enim ei omni témpore de bonis suis in nobis paréndum est, ut non solum irátus pater suos non aliquándo fílios exherédet,
7 sed nec ut metuéndus dóminus, irritátus a malis nostris, ut nequíssimos servos perpétuam tradat ad pœnam, qui eum sequi nolúerint ad glóriam.

-----------------
02/01 03/05 02/09
8 Exsurgámus ergo tandem aliquándo, excitánte nos Scriptúra ac dicénte: Hora est iam nos de somno súrgere.
9 Et apértis óculis nostris ad deíficum lumen, attónitis áuribus audiámus, divína cotídie clamans quid nos ádmonet vox dicens:
10 Hódie si vocem eius audiéritis, nolíte obduráre corda vestra;
11 et íterum: Qui habet aures audiéndi, áudiat quid Spíritus dicat ecclésiis.
12 Et quid dicit? Veníte, fílii, audíte me, timórem Dómini docébo vos.
13 Cúrrite dum lumen vitæ habétis, ne ténebræ mortis vos comprehéndant.

-----------------
03/01 04/05 03/09
14 Et quærens Dóminus in multitúdine pópuli cui hæc clamat operárium suum, íterum dicit:
15 Quis est homo qui vult vitam et cupit vidére dies bonos?
16 Quod si tu áudiens respóndeas: Ego, dicit tibi Deus:
17 Si vis habére veram et perpétuam vitam, próhibe linguam tuam a malo, et lábia tua ne loquántur dolum; devérte a malo et fac bonum, inquíre pacem et séquere eam.
18 Et cum hæc fecéritis, óculi mei super vos et aures meæ ad preces vestras; et ántequam me invocétis, dicam vobis: Ecce adsum.
19 Quid dúlcius nobis ab hac voce Dómini invitántis nos, fratres caríssimi?
20 Ecce pietáte sua demónstrat nobis Dóminus viam vitæ.

-----------------
04/01 05/05 04/09
21 Succínctis ergo fide vel observántia bonórum áctuum lumbis nostris, per ducátum Evangélii pergámus itínera eius, ut mereámur eum qui nos vocávit in regnum suum, vidére.
22 In cuius regni tabernáculo si vólumus habitáre, nisi illuc bonis áctibus cúrritur, mínime pervenítur.
23 Sed interrogémus cum Prophéta Dóminum, dicéntes ei: Dómine, quis habitábit in tabernáculo tuo? aut quis requiéscit in monte sancto tuo?
24 Post hanc interrogatiónem, fratres, audiámus Dóminum respondéntem et ostendéntem nobis viam ipsíus tabernáculi
25 dicens: Qui ingréditur sine mácula et operátur iustítiam;
26 qui lóquitur veritátem in corde suo; qui non egit dolum in lingua sua;
27 qui non fecit próximo suo malum; qui oppróbrium non accépit advérsus próximum suum;
28 qui malígnum diábolum, áliqua suadéntem sibi, cum ipsa suasióne sua a conspéctibus cordis sui réspuens, dedúxit ad níhilum, et párvulos cogitátos eius ténuit et allísit ad Christum;
29 qui, timéntes Dóminum, de bona observántia sua non se reddunt elátos, sed ipsa in se bona non a se posse, sed a Dómino fíeri existimántes,
30 operántem in se Dóminum magníficant, illud cum prophéta dicéntes: Non nobis, Dómine, non nobis, sed nómini tuo da glóriam;
31 sicut nec Paulus Apóstolus de prædicatióne sua sibi áliquid imputávit, dicens: Grátia Dei sum id quod sum;
32 et íterum ipse dicit: Qui gloriátur, in Dómino gloriétur.

-----------------
05/01 06/05 05/09
33 Unde et Dóminus in Evangélio ait: Qui audit verba mea hæc et facit ea, similábo eum viro sapiénti qui ædificávit domum suam super petram;
34 venérunt flúmina, flavérunt venti et impegérunt in domum illam, et non cécidit, quia fundáta erat super petram.
35 Hæc complens Dóminus exspéctat nos cotídie his suis sanctis mónitis factis nos respondére debére.
36 Ideo nobis, propter emendatiónem malórum, huius vitæ dies ad indútias relaxántur,
37 dicénte Apóstolo: An nescis, quia patiéntia Dei ad pæniténtiam te addúcit?
38 Nam pius Dóminus dicit: Nolo mortem peccatóris, sed convertátur et vivat.

-----------------
06/01 07/05 06/09
39 Cum ergo interrogassémus Dóminum, fratres, de habitatóre tabernáculi eius, audívimus habitándi præcéptum; sed si compleámus habitatóris offícium.
40 Ergo præparánda sunt corda et córpora nostra, sanctæ præceptórum obœdiéntiæ militánda.
41 Et quod minus habet in nos natúra possíbile, rogémus Dóminum, ut grátiæ suæ iúbeat nobis adiutórium ministráre.
42 Et si, fugiéntes gehénnæ pœnas, ad vitam vólumus perveníre perpétuam,
43 dum adhuc vacat, et in hoc córpore sumus, et hæc ómnia per hanc lucis vitam vacat implére,
44 curréndum et agéndum est modo, quod in perpétuo nobis expédiat.

-----------------
07/01 08/05 07/09
45 Constituénda est ergo nobis domínici schola servítii.
46 In qua institutióne nihil ásperum, nihil grave nos constitutúros sperámus.
47 Sed et si quid páululum restríctius, dictánte æquitátis ratióne, propter emendatiónem vitiórum vel conservatiónem caritátis procésserit,
48 non ílico pavóre pertérritus refúgias viam salútis quæ non est nisi angústo inítio incipiénda.
49 Procéssu vero conversatiónis et fídei, dilatáto corde, inenarrábili dilectiónis dulcédine cúrritur via mandatórum Dei;
50 ut ab ipsíus numquam magistério discedéntes, in eius doctrína usque ad mortem in monastério perseverántes, passiónibus Christi per patiéntiam participémur, ut et regno eius mereámur esse consórtes.
[Explicit Prólogus]

-----------------
08/01 09/05 08/09
Incipit textus régulæ
[Régula appellátur ab hoc quod obœdiéntum dírigat mores]
I. De genéribus monachórum
1 Monachórum quáttuor esse génera maniféstum est.
2 Primum cœnobitárum, hoc est monasteriále, mílitans sub régula vel abbáte.
3 Deínde secúndum genus est anachoritárum, id est heremitárum, horum qui non conversatiónis fervóre novício, sed monastérii probatióne diutúrna,
4 qui didicérunt contra diábolum, multórum solácio iam docti pugnáre,
5 et bene instrúcti fratérna ex ácie ad singulárem pugnam herémi, secúri iam sine consolatióne altérius, sola manu vel bráchio, contra vítia carnis vel cogitatiónum, Deo auxiliánte, pugnáre suffíciunt.

-----------------
09/01 10/05 09/09
6 Tértium vero monachórum detérrimum genus est sarabaitárum, qui nulla régula approbáti experiéntia magístra, sicut aurum fornácis, sed in plumbi natúra mollíti,
7 adhuc opéribus servántes sǽculo fidem, mentíri Deo per tonsúram noscúntur.
8 Qui bini aut terni aut certe sínguli, sine pastóre, non domínicis sed suis inclúsi ovílibus, pro lege eis est desideriórum volúptas,
9 cum quidquid putáverint vel elégerint, hoc dicunt sanctum, et quod nolúerint, hoc putant non licére.
10 Quartum vero genus est monachórum quod nominátur gyróvagum, qui tota vita sua per divérsas províncias, ternis aut quatérnis diébus per diversórum cellas hospitántur,
11 semper vagi et numquam stábiles, et própriis voluntátibus et gulæ illécebris serviéntes, et per ómnia deterióres sarabaítis.
12 De quorum ómnium horum misérrima conversatióne mélius est silére quam loqui.
13 His ergo omíssis, ad cœnobitárum fortíssimum genus disponéndum adiuvánte Dómino veniámus.

-----------------
10/01 11/05 10/09
II. Qualis esse débeat abbas
1 Abbas qui præésse dignus est monastério, semper memínere debet quod dícitur, et nomen maióris factis implére.
2 Christi enim ágere vices in monastério créditur, quando ipsíus vocátur pronómine,
3 dicénte Apóstolo: Accepístis spíritum adoptiónis filiórum, in quo clamámus: Abba, Pater.
4 Ideóque abbas nihil extra præcéptum Dómini quod sit, debet aut docére aut constitúere vel iubére;
5 sed iússio eius vel doctrína ferméntum divínæ iustítiæ in discipulórum méntibus conspargátur;
6 memor semper abbas quia doctrínæ suæ vel discipulórum obœdiéntiæ, utrarúmque rerum in treméndo iudício Dei faciénda erit discússio.
7 Sciátque abbas culpæ pastóris incúmbere, quidquid in óvibus paterfamílias utilitátis minus potúerit inveníre.
8 Tantúmdem íterum erit, ut, si inquiéto vel inobœdiénti gregi pastóris fúerit omnis diligéntia attribúta et mórbidis eárum áctibus univérsa fúerit cura exhíbita,
9 pastor eórum in iudício Dómini absolútus, dicat cum Prophéta Dómino: Iustítiam tuam non abscóndi in corde meo, veritátem tuam et salutáre tuum dixi; ipsi autem contemnéntes sprevérunt me;
10 et tunc demum inobœdiéntibus curæ suæ óvibus pœna sit eis prǽvalens ipsa mors.

-----------------
11/01 12/05 11/09
11 Ergo cum áliquis súscipit nomen abbátis, dúplici debet doctrína suis præésse discípulis,
12 id est ómnia bona et sancta factis ámplius quam verbis osténdat, ut capácibus discípulis mandáta Dómini verbis propónere, duris corde vero et simplicióribus factis suis divína præcépta monstráre.
13 Omnia vero quæ discípulis docúerit esse contrária, in suis factis índicet non agénda, ne áliis prǽdicans ipse réprobus inveniátur;
14 ne quando illi dicat Deus peccánti: Quare tu enárras iustítias meas, et assúmis testaméntum meum per os tuum? Tu vero odísti disciplínam et proiecísti sermónes meos post te.
15 Et: Qui in fratris tui óculo festúcam vidébas, in tuo trabem non vidísti.

-----------------
12/01 13/05 12/09
16 Non ab eo persóna in monastério discernátur.
17 Non unus plus amétur quam álius, nisi quem in bonis áctibus aut obœdiéntia invénerit meliórem.
18 Non converténti ex servítio præponátur ingénuus, nisi ália rationábilis causa exsístat.
19 Quod si ita, iustítia dictánte, abbáti visum fúerit, et de cuiúslibet órdine id fáciet; sin álias, própria téneant loca;
20 quia sive servus sive liber, omnes in Christo unum sumus, et sub uno Dómino æquálem servitútis milítiam baiulámus, quia non est apud Deum personárum accéptio.
21 Solúmmodo in hac parte apud ipsum discérnimur, si melióres ab áliis in opéribus bonis et húmiles inveniámur.
22 Ergo æquális sit ab eo ómnibus cáritas, una præbeátur in ómnibus secúndum mérita disciplína.

-----------------
13/01 14/05 13/09
23 In doctrína sua namque abbas apostólicam debet illam semper formam serváre in qua dicit: Argue, óbsecra, íncrepa,
24 id est miscens tempóribus témpora, terróribus blandiménta, dirum magístri, pium patris osténdat afféctum;
25 id est indisciplinátos et inquiétos debet dúrius argúere, obœdiéntes autem et mites et patiéntes ut in mélius profíciant obsecráre, neglegéntes et contemnéntes ut íncrepet et corrípiat admonémus.
26 Neque dissímulet peccáta delinquéntium, sed ut, mox ut cœ́perint oríri, radícitus ea, ut prǽvalet, ámputet, memor perículi Heli sacerdótis de Silo.
27 Et honestióres quidem atque intellegíbiles ánimos prima vel secúnda admonitióne verbis corrípiat;
28 ímprobos autem et duros ac supérbos vel inobœdiéntes vérberum vel córporis castigátio in ipso inítio peccáti coérceat, sciens scriptum: Stultus verbis non corrígitur,
29 et íterum: Pércute fílium tuum virga, et liberábis ánimam eius a morte.

-----------------
14/01 15/05 14/09
30 Memínere debet semper abbas quod est, memínere quod dícitur; et scire quia cui plus commíttitur, plus ab eo exígitur.
31 Sciátque quam diffícilem et árduam rem súscipit, régere ánimas et multórum servíre móribus, et álium quidem blandiméntis, álium vero increpatiónibus, álium suasiónibus,
32 et secúndum uniuscuiúsque qualitátem vel intellegéntiam ita se ómnibus confórmet et aptet, ut non solum detriménta gregis sibi commíssi non patiátur, verum in augmentatióne boni gregis gáudeat.

-----------------
15/01 16/05 15/09
33 Ante ómnia, ne dissímulans aut parvipéndens salútem animárum sibi commissárum, ne plus gerat sollicitúdinem de rebus transitóriis et terrénis atque cadúcis,
34 sed semper cógitet, quia ánimas suscépit regéndas, de quibus et ratiónem redditúrus est.
35 Et ne causétur de minóri forte substántia, memínerit scriptum: Primum quǽrite regnum Dei et iustítiam eius, et hæc ómnia adiciéntur vobis;
36 et íterum: Nihil deest timéntibus eum.
37 Sciátque quia qui súscipit ánimas regéndas, paret se ad ratiónem reddéndam.
38 Et quantum sub cura sua fratrum se habére scíerit númerum, agnóscat pro certo quia in die iudícii ipsárum ómnium animárum est redditúrus Dómino ratiónem, sine dúbio áddita et suæ ánimæ.
39 Et ita, timens semper futúram discussiónem pastóris de créditis óvibus, cum de aliénis ratiocíniis cavet, rédditur de suis sollícitus;
40 et cum de monitiónibus suis emendatiónem áliis subminístrat, ipse effícitur a vítiis emendátus.

-----------------
16/01 17/05 16/09
III. De adhibéndis ad consílium frátribus
1 Quótiens áliqua præcípua agénda sunt in monastério, cónvocet abbas omnem congregatiónem et dicat ipse unde ágitur.
2 Et áudiens consílium fratrum tractet apud se; et quod utílius iudicáverit fáciat.
3 Ideo autem omnes ad consílium vocári díximus, quia sæpe iunióri Dóminus revélat quod mélius est.
4 Sic autem dent fratres consílium cum omni humilitátis subiectióne, et non præsúmant procáciter deféndere quod eis visum fúerit;
5 et magis in abbátis pendat arbítrio, ut quod salúbrius esse iudicáverit, ei cuncti obœ́diant.
6 Sed sicut discípulos cónvenit obœdíre magístro, ita et ipsum próvide et iuste cóndecet cuncta dispónere.

-----------------
17/01 18/05 17/09
7 In ómnibus ígitur omnes magístram sequántur Régulam, neque ab ea témere declinétur a quoquam.
8 Nullus in monastério próprii sequátur cordis voluntátem.
9 Neque præsúmat quisquam cum abbáte suo protérve aut foris monastérium conténdere.
10 Quod si præsúmpserit, regulári disciplínæ subiáceat.
11 Ipse tamen abbas cum timóre Dei et observatióne Régulæ ómnia fáciat, sciens se procul dúbio de ómnibus iudíciis suis æquíssimo iúdici Deo ratiónem redditúrum.
12 Si qua vero minóra agénda sunt in monastérii utilitátibus, seniórum tantum utátur consílio,
13 sicut scriptum est: Omnia fac cum consílio, et post factum non pænitéberis.

-----------------
18/01 19/05 18/09
IV. Quæ sunt instruménta bonórum óperum
1 In primis Dóminum Deum dilígere ex toto corde, tota ánima, tota virtúte;
2 deínde próximum tamquam seípsum.
3 Deínde non occídere.
4 Non adulteráre.
5 Non fácere furtum.
6 Non concupíscere.
7 Non falsum testimónium dícere.
8 Honoráre omnes hómines.
9 Et quod sibi quis fíeri non vult, álio ne fáciat.
10 Abnegáre semetípsum sibi, ut sequátur Christum.
11 Corpus castigáre.
12 Delícias non amplécti.
13 Ieiúnium amáre.
14 Páuperes recreáre.
15 Nudum vestíre.
16 Infírmum visitáre.
17 Mórtuum sepelíre.
18 In tribulatióne subveníre.
19 Doléntem consolári.
20 Sǽculi áctibus se fácere aliénum.
21 Nihil amóri Christi præpónere.

-----------------
19/01 20/05 19/09
22 Iram non perfícere.
23 Iracúndiæ tempus non reserváre.
24 Dolum in corde non tenére.
25 Pacem falsam non dare.
26 Caritátem non derelínquere.
27 Non iuráre, ne forte periúret.
28 Veritátem ex corde et ore proférre.
29 Malum pro malo non réddere.
30 Iniúriam non fácere, sed et factas patiénter sufférre.
31 Inimícos dilígere.
32 Maledicéntes se non remaledícere, sed magis benedícere.
33 Persecutiónem pro iustítia sustinére.
34 Non esse supérbum.
35 Non vinoléntum.
36 Non multum edácem.
37 Non somnoléntum.
38 Non pigrum.
39 Non murmuriósum.
40 Non detractórem.
41 Spem suam Deo commíttere.
42 Bonum áliquid in se cum víderit, Deo ápplicet, non sibi.
43 Malum vero semper a se factum sciat et sibi réputet.

-----------------
20/01 21/05 20/09
44 Diem iudícii timére.
45 Gehénnam expavéscere.
46 Vitam ætérnam omni concupiscéntia spiritáli desideráre.
47 Mortem cotídie ante óculos suspéctam habére.
48 Actus vitæ suæ omni hora custodíre.
49 In omni loco Deum se respícere pro certo scire.
50 Cogitatiónes malas cordi suo adveniéntes mox ad Christum allídere, et senióri spiritáli patefácere.
51 Os suum a malo vel pravo elóquio custodíre.
52 Multum loqui non amáre.
53 Verba vana aut rísui apta non loqui.
54 Risum multum aut excússum non amáre.
55 Lectiónes sanctas libénter audíre.
56 Oratióni frequénter incúmbere.
57 Mala sua prætérita cum lácrimis vel gémitu cotídie in oratióne Deo confitéri.
58 De ipsis malis de cétero emendáre.
59 Desidéria carnis non effícere.
60 Voluntátem própriam odíre.
61 Præcéptis abbátis in ómnibus obœdíre, étiam si ipse áliter, quod absit, agat, mémores illud domínicum præcéptum: Quæ dicunt fácite; quæ autem fáciunt fácere nolíte.
62 Non velle dici sanctum ántequam sit, sed prius esse quod vérius dicátur.

-----------------
21/01 22/05 21/09
63 Præcépta Dei factis cotídie adimplére.
64 Castitátem amáre.
65 Nullum odíre.
66 Zelum non habére.
67 Invídiam non exercére.
68 Contentiónem non amáre.
69 Elatiónem fúgere.
70 Et senióres veneráre.
71 Iunióres dilígere.
72 In Christi amóre pro inimícis oráre.
73 Cum discordánte ante solis occásum in pacem redíre.
74 Et de Dei misericórdia numquam desperáre.
75 Ecce hæc sunt instruménta artis spiritális.
76 Quæ cum fúerint a nobis die noctúque incessabíliter adimpléta et in die iudícii reconsignáta, illa merces nobis a Dómino recompensábitur, quam ipse promísit:
77 Quod óculus non vidit nec auris audívit, quæ præparávit Deus his qui díligunt illum.
78 Officína vero ubi hæc ómnia diligénter operémur, claustra sunt monastérii et stabílitas in congregatióne.

-----------------
22/01 23/05 22/09
V. De obœdiéntia discipulórum
1 Primus humilitátis gradus est obœdiéntia sine mora.
2 Hæc cónvenit his qui nihil sibi a Christo cárius áliquid exístimant,
3 propter servítium sanctum quod proféssi sunt, seu propter metum gehénnæ vel glóriam vitæ ætérnæ,
4 mox áliquid imperátum a maióre fúerit, ac si divínitus imperétur, moram pati nésciant in faciéndo.
5 De quibus Dóminus dicit: Obaudítu auris obœdívit mihi.
6 Et item dicit doctóribus: Qui vos audit, me audit.
7 Ergo hi tales relinquéntes statim quæ sua sunt, et voluntátem própriam deseréntes,
8 mox exoccupátis mánibus et quod agébant imperféctum relinquéntes, vicíno obœdiéntiæ pede iubéntis vocem factis sequúntur.
9 Et véluti uno moménto, prædícta magístri iússio et perfécta discípuli ópera, in velocitáte timóris Dei ambæ res commúniter cítius explicántur,
10 quibus ad vitam ætérnam gradiéndi amor incúmbit.
11 Ideo angústam viam arrípiunt, unde Dóminus dicit: Angústa via est quæ ducit ad vitam;
12 ut non suo arbítrio vivéntes vel desidériis suis et voluptátibus obœdiéntes, sed ambulántes aliéno iudício et império, in cœnóbiis degéntes abbátem sibi præésse desíderant.
13 Sine dúbio hi tales illam Dómini imitántur senténtiam qua dicit: Non veni fácere voluntátem meam, sed eius qui misit me.

-----------------
23/01 24/05 23/09
14 Sed hæc ipsa obœdiéntia tunc acceptábilis erit Deo et dulcis homínibus, si quod iubétur, non trépide, non tarde, non tépide aut cum murmúrio vel cum respónso noléntis efficiátur.
15 Quia obœdiéntia quæ maióribus præbétur, Deo exhibétur; ipse enim dixit: Qui vos audit, me audit.
16 Et cum bono ánimo a discípulis præbéri opórtet, quia hílarem datórem díligit Deus.
17 Nam cum malo ánimo si obœ́dit discípulus, et non solum ore, sed étiam in corde si murmuráverit,
18 étiam si ímpleat iussiónem, tamen accéptum iam non erit Deo, qui cor eius réspicit murmurántem;
19 et pro tali facto nullam conséquitur grátiam, immo pœnam murmurántium incúrrit, si non cum satisfactióne emendáverit.

-----------------
24/01 25/05 24/09
VI. De taciturnitáte
1 Faciámus quod ait Prophéta: Dixi: Custódiam vias meas, ut non delínquam in lingua mea; pósui ori meo custódiam, obmútui et humiliátus sum et sílui a bonis.
2 Hic osténdit Prophéta si a bonis elóquiis intérdum propter taciturnitátem debére tacére, quanto magis a malis verbis propter pœnam peccáti debet cessári.
3 Ergo quamvis de bonis et sanctis et ædificatiónum elóquiis perféctis discípulis propter taciturnitátis gravitátem rara loquéndi concedátur licéntia,
4 quia scriptum est: In multilóquio non effúgies peccátum;
5 et álibi: Mors et vita in mánibus linguæ.
6 Nam loqui et docére magístrum cóndecet, tacére et audíre discípulum cónvenit.
7 Et ídeo si qua requirénda sunt a prióre, cum omni humilitáte et subiectióne reveréntiæ requirántur.
8 Scurrilitátes vero vel verba otiósa et risum movéntia ætérna clausúra in ómnibus locis damnámus; et ad tália elóquia discípulum aperíre os non permíttimus.

-----------------
25/01 26/05 25/09
VII. De humilitáte
1 Clamat nobis Scriptúra divína, fratres, dicens: Omnis qui se exáltat, humiliábitur, et qui se humíliat exaltábitur.
2 Cum hæc ergo dicit, osténdit nobis omnem exaltatiónem genus esse supérbiæ;
3 quod se cavére Prophéta índicat dicens: Dómine, non est exaltátum cor meum neque eláti sunt óculi mei; neque ambulávi in magnis neque in mirabílibus super me.
4 Sed quid? Si non humíliter sentiébam, si exaltávi ánimam meam? sicut ablactátum super matrem suam ita retríbues in ánimam meam.

-----------------
26/01 27/05 26/09
5 Unde, fratres, si summæ humilitátis vólumus culmen attíngere, et ad exaltatiónem illam cæléstem, ad quam per præséntis vitæ humilitátem ascénditur, vólumus velóciter perveníre,
6 áctibus nostris ascendéntibus scala illa erigénda est, quæ in sómnio Iacob appáruit, per quam ei descendéntes et ascendéntes ángeli monstrabántur.
7 Non áliud sine dúbio descénsus ille et ascénsus a nobis intellégitur, nisi exaltatióne descéndere et humilitáte ascéndere.
8 Scala vero ipsa erécta nostra est vita in sǽculo, quæ humiliáto corde a Dómino erigátur ad cælum.
9 Látera enim eius scalæ dícimus nostrum esse corpus et ánimam, in qua látera divérsos gradus humilitátis vel disciplínæ evocátio divína ascendéndos inséruit.

-----------------
27/01 28/05 27/09
10 Primus ítaque humilitátis gradus est, si timórem Dei sibi ante óculos semper ponens, obliviónem omníno fúgiat;
11 et semper sit memor ómnia quæ præcépit Deus, ut, quáliter et contemnéntes Deum gehénna de peccátis incéndat, et vita ætérna quæ timéntibus Deum præparáta est, ánimo suo semper revólvat.
12 Et custódiens se omni hora a peccátis et vítiis, id est cogitatiónum, linguæ, mánuum, pedum vel voluntátis própriæ, sed et desidéria carnis,
13 ǽstimet se homo de cælis a Deo semper réspici omni hora, et facta sua omni loco ab aspéctu Divinitátis vidéri, et ab ángelis omni hora renuntiári;
14 demónstrans nobis hoc Prophéta, cum in cogitatiónibus nostris ita Deum semper præséntem osténdit, dicens: Scrutans corda et renes Deus.
15 Et item: Dóminus novit cogitatiónes hóminum.
16 Et item dicit: Intellexísti cogitatiónes meas a longe;
17 et: Quia cogitátio hóminis confitébitur tibi.
18 Nam ut sollícitus sit circa cogitatiónes suas pervérsas, dicat semper útilis frater in corde suo: Tunc ero immaculátus coram eo, si observávero me ab iniquitáte mea.

-----------------
28/01 29/05 28/09
19 Voluntátem vero própriam ita fácere prohibémur, cum dicit Scriptúra nobis: Et a voluntátibus tuis avértere.
20 Et item rogámus Deum in oratióne, ut fiat illíus volúntas in nobis.
21 Docémur ergo mérito nostram non fácere voluntátem, cum cavémus illud quod dicit sancta Scriptúra: Sunt viæ quæ vidéntur ab homínibus rectæ, quarum finis usque ad profúndum inférni demérgit;
22 et cum item pavémus illud quod de neglegéntibus dictum est: Corrúpti sunt et abominábiles facti sunt in voluntátibus suis.
23 In desidériis vero carnis ita nobis Deum credámus semper esse præséntem, cum dicit Prophéta Dómino: Ante te est omne desidérium meum.

-----------------
29/01 30/05 29/09
24 Cavéndum ergo ídeo malum desidérium, quia mors secus intróitum delectatiónis pósita est.
25 Unde Scriptúra præcépit dicens: Post concupiscéntias tuas non eas.
26 Ergo si óculi Dómini speculántur bonos et malos,
27 et Dóminus de cælo semper réspicit super fílios hóminum, ut vídeat si est intéllegens aut requírens Deum;
28 et si ab ángelis nobis deputátis cotídie die noctúque Dómino factórum nostrórum ópera nuntiántur,
29 cavéndum est ergo omni hora, fratres, sicut dicit in psalmo Prophéta, ne nos declinántes in malo et inútiles factos áliqua hora aspíciat Deus,
30 et parcéndo nobis in hoc témpore, quia pius est et exspéctat nos convérti in mélius, ne dicat nobis in futúro: Hæc fecísti, et tácui.

-----------------
30/01 31/05 30/09
31 Secúndus humilitátis gradus est, si própriam quis non amans voluntátem, desidéria sua non delectétur implére,
32 sed vocem illam Dómini factis imitétur dicéntis: Non veni fácere voluntátem meam, sed eius qui me misit.
33 Item dicit Scriptúra: Volúntas habet pœnam, et necéssitas parit corónam.

-----------------
31/01 01/06 01/10
34 Tértius humilitátis gradus est, ut quis pro Dei amóre omni obœdiéntia se subdat maióri, ímitans Dóminum, de quo dicit Apóstolus: Factus obœ́diens usque ad mortem.

-----------------
01/02 02/06 02/10
35 Quartus humilitátis gradus est, si in ipsa obœdiéntia, duris et contráriis rebus vel étiam quibúslibet inrogátis iniúriis tácite consciéntia patiéntiam amplectátur,
36 et sústinens non lasséscat vel discédat, dicénte Scriptúra: Qui perseveráverit usque in finem, hic salvus erit.
37 Item: Confortétur cor tuum, et sústine Dóminum.
38 Et osténdens fidélem pro Dómino univérsa étiam contrária sustinére debére, dicit ex persóna sufferéntium: Propter te morte affícimur tota die, æstimáti sumus ut oves occisiónis.
39 Et secúri de spe retributiónis divínæ, subsequúntur gaudéntes et dicéntes: Sed in his ómnibus superámus propter eum qui diléxit nos.
40 Et item álio loco Scriptúra: Probásti nos, Deus; igne nos examinásti, sicut igne examinátur argéntum; induxísti nos in láqueum; posuísti tribulatiónes in dorso nostro.
41 Et ut osténdat sub prióre debére nos esse, subséquitur dicens: Imposuísti hómines super cápita nostra.
42 Sed et præcéptum Dómini in advérsis et iniúriis per patiéntiam adimpléntes, qui percússi in maxíllam præbent et áliam, auferénti túnicam dimíttunt et pállium, angariáti miliário vadunt duo,
43 cum Paulo Apóstolo falsos fratres sústinent, et maledicéntes se benedícent.

-----------------
02/02 03/06 03/10
44 Quintus humilitátis gradus est, si omnes cogitatiónes malas cordi suo adveniéntes vel mala a se abscónse commíssa per húmilem confessiónem abbátem non celáverit suum,
45 hortans nos de hac re Scriptúra, dicens: Revéla ad Dóminum viam tuam et spera in eum.
46 Et item dicit: Confitémini Dómino quóniam bonus, quóniam in sǽculum misericórdia eius.
47 Et item Prophéta: Delíctum meum cógnitum tibi feci, et iniustítias meas non opérui.
48 Dixi: Pronuntiábo advérsum me iniustítias meas Dómino, et tu remisísti impietátem cordis mei.

-----------------
03/02 04/06 04/10
49 Sextus humilitátis gradus est, si omni vilitáte vel extremitáte conténtus sit mónachus, et ad ómnia quæ sibi iniungúntur velut operárium malum se iúdicet et indígnum,
50 dicens sibi cum Prophéta: Ad níhilum redáctus sum et nescívi; ut iuméntum factus sum apud te, et ego semper tecum.

-----------------
04/02 05/06 05/10
51 Séptimus humilitátis gradus est, si ómnibus se inferiórem et viliórem non solum sua lingua pronúntiet, sed étiam íntimo cordis credat afféctu,
52 humílians se et dicens cum Prophéta: Ego autem sum vermis et non homo, oppróbrium hóminum et abiéctio plebis;
53 exaltátus sum et humiliátus et confúsus.
54 Et item: Bonum mihi quod humiliásti me, ut discam mandáta tua.

-----------------
05/02 06/06 06/10
55 Octávus humilitátis gradus est, si nihil agat mónachus, nisi quod commúnis monastérii Régula vel maiórum cohortántur exémpla.

-----------------
06/02 07/06 07/10
56 Nonus humilitátis gradus est, si linguam ad loquéndum prohíbeat mónachus et taciturnitátem habens, usque ad interrogatiónem non loquátur,
57 monstránte Scriptúra quia in multilóquio non effúgitur peccátum,
58 et quia vir linguósus non dirígitur super terram.

-----------------
07/02 08/06 08/10
59 Décimus humilitátis gradus est, si non sit fácilis ac promptus in risu, quia scriptum est: Stultus in risu exáltat vocem suam.

-----------------
08/02 09/06 09/10
60 Undécimus humilitátis gradus est si, cum lóquitur mónachus, léniter et sine risu, humíliter cum gravitáte, vel pauca verba et rationabília loquátur et non sit clamósus in voce,
61 sicut scriptum est: Sápiens verbis innotéscit paucis.

-----------------
09/02 10/06 10/10
62 Duodécimus humilitátis gradus est, si non solum corde mónachus, sed étiam ipso córpore humilitátem vidéntibus se semper índicet,
63 id est: in Opere Dei, in oratório, in monastério, in horto, in via, in agro vel ubicúmque, sedens, ámbulans vel stans, inclináto sit semper cápite, defíxis in terram aspéctibus;
64 reum se omni hora de peccátis suis ǽstimans, iam se treméndo iudício repræsentári ǽstimet,
65 dicens sibi in corde semper illud quod publicánus ille evangélicus, fixis in terram óculis, dixit: Dómine, non sum dignus ego peccátor leváre óculos meos ad cælos;
66 et item cum Prophéta: Incurvátus sum et humiliátus sum usquequáque.
67 Ergo his ómnibus humilitátis grádibus ascénsis, mónachus mox ad caritátem Dei pervéniet illam, quæ perfécta foris mittit timórem,
68 per quam univérsa quæ prius non sine formídine observábat, absque ullo labóre velut naturáliter ex consuetúdine, incípiet custodíre,
69 non iam timóre gehénnæ, sed amóre Christi et consuetúdine ipsa bona et delectatióne virtútum.
70 Quæ Dóminus iam in operárium suum, mundum a vítiis et peccátis, Spíritu Sancto dignábitur demonstráre.

-----------------
10/02 11/06 11/10
VIII. De offíciis divínis in nóctibus
1 Híemis témpore, id est a Kaléndas Novémbres usque in Pascha, iuxta consideratiónem ratiónis, octáva hora noctis surgéndum est,
2 ut módice ámplius de média nocte pausétur, et iam digésti surgant.
3 Quod vero restat post Vigílias, a frátribus qui psaltérii vel lectiónum áliquid índigent, meditatióni inserviátur.
4 A Pascha autem usque ad supradíctas Novémbres sic temperétur hora, ut Vigiliárum Agénda parvíssimo intervállo quo fratres ad necessária natúræ éxeant, mox Matutíni, qui incipiénte luce agéndi sunt, subsequántur.

-----------------
11/02 12/06 12/10
IX. Quanti psalmi dicéndi sunt noctúrnis horis
1 Híemis témpore suprascrípto in primis versum tértio dicéndum: Dómine, lábia mea apéries, et os meum annuntiábit laudem tuam,
2 cui subiungéndus est tértius psalmus et Glória.
3 Post hunc, psalmum nonagésimum quartum cum antiphóna, aut certe decantándum.
4 Inde sequátur Ambrosiánum, deínde sex psalmi cum antiphónas.
5 Quibus dictis, dicto versu, benedícat abbas; et, sedéntibus ómnibus in scamnis, legántur vicíssim a frátribus in códice super analogíum tres lectiónes, inter quas et tria responsória canténtur.
6 Duo responsória sine Glória dicántur; post tértiam vero lectiónem, qui cantat dicat Glóriam;
7 quam dum íncipit cantor dícere, mox omnes de sedília sua surgant ob honórem et reveréntiam sanctæ Trinitátis.
8 Códices autem legántur in Vigíliis divínæ auctoritátis tam véteris Testaménti quam novi; sed et expositiónes eárum, quæ a nominátis et orthodóxis cathólicis Pátribus factæ sunt.
9 Post has vero tres lectiónes cum responsória sua, sequántur réliqui sex psalmi, cum Allelúia canéndi.
10 Post hos léctio Apóstoli sequátur ex corde recitánda, et versus et supplicátio litaníæ, id est Kýrie eléison;
11 et sic finiántur Vigíliæ noctúrnæ.

-----------------
12/02 13/06 13/10
X. Quáliter æstátis témpore agátur noctúrna laus
1 A Pascha autem usque ad Kaléndas Novémbres omnis, ut supra dictum est, psalmódiæ quántitas teneátur;
2 excépto quod lectiónes in códice propter brevitátem nóctium mínime legántur, sed pro ipsis tribus lectiónibus una de véteri Testaménto memóriter dicátur, quam brevis responsórius subsequátur;
3 et réliqua ómnia, ut dictum est, impleántur, id est, ut numquam minus a duódecim psalmórum quantitáte ad Vigílias noctúrnas dicántur, excéptis tértio et nonagésimo quarto psalmo.

-----------------
13/02 14/06 14/10
XI. Quáliter domínicis diébus Vigíliæ agántur
1 Domínico die tempérius surgátur ad Vigílias.
2 In quibus Vigíliis teneátur mensúra: id est, modulátis, ut supra disposúimus, sex psalmis et versu, residéntibus cunctis dispósite et per órdinem in subsélliis, legántur in códice, ut supra díximus, quáttuor lectiónes cum responsóriis suis;
3 ubi tantum in quarto responsório dicátur a cantánte Glória; quam dum íncipit, mox omnes cum reveréntia surgant.
4 Post quibus lectiónibus sequántur ex órdine álii sex psalmi cum antiphónas sicut anterióres, et versus.
5 Post quibus íterum legántur áliæ quáttuor lectiónes cum responsóriis suis, órdine quo supra.
6 Post quibus dicántur tria cántica de Prophetárum, quas institúerit abbas; quæ cántica cum Allelúia psallántur.
7 Dicto étiam versu, et benedicénte abbáte, legántur áliæ quáttuor lectiónes de novo Testaménto, órdine quo supra.
8 Post quartum autem responsórium incípiat abbas hymnum Te Deum laudámus.
9 Quo perdícto, legat abbas lectiónem de Evangélia, cum honóre et timóre stántibus ómnibus.
10 Qua perlécta, respóndeant omnes Amen, et subsequátur mox abbas hymnum Te decet laus; et data benedictióne, incípiant Matutínos.
11 Qui ordo Vigiliárum omni témpore tam æstátis quam híemis æquáliter in die domínico teneátur,
12 nisi forte, quod absit, tárdius surgant, áliquid de lectiónibus breviándum est aut responsóriis.
13 Quod tamen omníno caveátur ne provéniat; quod si contígerit, digne inde satisfáciat Deo in oratório, per cuius evénerit negléctum.

-----------------
14/02 15/06 15/10
XII. Quáliter Matutinórum sollémnitas agátur
1 In Matutínis domínico die in primis dicátur sexagésimus sextus psalmus sine antiphóna in diréctum.
2 Post quem dicátur quinquagésimus cum Allelúia;
3 post quem dicátur centésimus séptimus décimus et sexagésimus secúndus;
4 inde Benedictiónes et Laudes, lectiónem de Apocalýpsi unam ex corde et responsórium, Ambrosiánum, versum, cánticum de Evangélia, litanía, et complétum est.

-----------------
15/02 16/06 16/10
XIII. Privátis diébus quáliter Matutíni agántur
1 Diébus autem privátis Matutinórum sollémnitas ita agátur:
2 id est, ut sexagésimus sextus psalmus dicátur sine antiphóna, subtrahéndo módice sicut domínica, ut omnes occúrrant ad quinquagésimum, qui cum antiphóna dicátur.
3 Post quem álii duo psalmi dicántur secúndum consuetúdinem, id est:
4 secúnda féria quintus et trigésimus quintus;
5 tértia féria quadragésimus secúndus et quinquagésimus sextus;
6 quarta féria sexagésimum tértium et sexagésimum quartum;
7 quinta féria octogésimum séptimum et octogésimum nonum;
8 sexta féria septuagésimum quintum et nonagésimum primum;
9 sabbatórum autem centésimum quadragésimum secúndum et cánticum de Deuteronómium, qui dividátur in duas Glórias.
10 Nam céteris diébus cánticum unumquémque die suo ex Prophétis, sicut psallit Ecclésia Romána, dicántur.
11 Post hæc sequántur Laudes; deínde léctio una Apóstoli memóriter recitánda, responsórium, Ambrosiánum, versum, cánticum de Evangélia, litanía et complétum est.

-----------------
16/02 17/06 17/10
12 Plane Agénda matutína vel vespertína non tránseat aliquándo, nisi in último per órdinem orátio domínica, ómnibus audiéntibus, dicátur a prióre propter scandalórum spinas quæ oríri solent,
13 ut convénti per ipsíus oratiónis sponsiónem qua dicunt: Dimítte nobis sicut et nos dimíttimus, purgent se ab huiúsmodi vítio.
14 Céteris vero Agéndis última pars eius oratiónis dicátur, ut ab ómnibus respondeátur: Sed líbera nos a malo.

-----------------
17/02 18/06 18/10
XIV. In natalíciis sanctórum quáliter Vigíliæ agántur
1 In Sanctórum vero festivitátibus vel ómnibus sollemnitátibus, sicut díximus domínico die agéndum, ita agátur,
2 excépto quod psalmi aut antiphónæ vel lectiónes ad ipsum diem pertinéntes dicántur; modus autem suprascríptus teneátur.

-----------------
18/02 19/06 19/10
XV. Allelúia quibus tempóribus dicátur
1 A sanctum Pascha usque Pentecósten sine intermissióne dicátur Allelúia tam in psalmis quam in responsóriis;
2 a Pentecósten autem usque caput Quadragésimæ, ómnibus nóctibus cum sex posterióribus psalmis tantum ad Noctúrnos dicátur.
3 Omni vero domínica extra Quadragésimam, cántica, Matutínos, Prima, Tértia, Sexta Nonáque cum Allelúia dicátur, Véspera vero iam cum antiphóna.
4 Responsória vero numquam dicántur cum Allelúia, nisi a Pascha usque Pentecósten.

-----------------
19/02 20/06 20/10
XVI. Quáliter divína ópera per diem agántur
1 Ut ait Prophéta: Sépties in die laudem dixi tibi.
2 Qui septenárius sacrátus númerus a nobis sic implébitur, si Matutíno, Primæ, Tértiæ, Sextæ, Nonæ, Vésperæ Completoriíque témpore nostræ servitútis offícia persolvámus,
3 quia de his diúrnis Horis dixit: Sépties in die laudem dixi tibi.
4 Nam de noctúrnis Vigíliis idem ipse Prophéta ait: Média nocte surgébam ad confiténdum tibi.
5 Ergo his tempóribus referámus laudes Creatóri nostro super iudícia iustítiæ suæ, id est Matutínis, Prima, Tértia, Sexta, Nona, Véspera, Completório; et nocte surgámus ad confiténdum ei.

-----------------
20/02 21/06 21/10
XVII. Quot psalmi per eásdem horas dicéndi sunt
1 Iam de Noctúrnis vel Matutínis digéssimus órdinem psalmódiæ; nunc de sequéntibus Horis videámus.
2 Prima Hora dicántur psalmi tres singillátim et non sub una Glória,
3 hymnum eiúsdem Horæ post versum: Deus in adiutórium, ántequam psalmi incipiántur.
4 Post expletiónem vero trium psalmórum recitétur léctio una, versum et Kýrie eléison, et missas.
5 Tértia vero, Sexta et Nona item eo órdine celebrétur orátio, id est versum, hymnos earúmdem Horárum, ternos psalmos, lectiónem et versum, Kýrie eléison, et missas sunt.
6 Si maior congregátio fúerit, cum antiphónas, si vero minor, in diréctum psallántur.
7 Vespertína autem synáxis quáttuor psalmis cum antiphónis terminétur.
8 Post quibus psalmis léctio recitánda est; inde responsórium, Ambrosiánum, versum, cánticum de Evangélia, litanía, et oratióne domínica fiant missæ.
9 Completórios autem trium psalmórum dictióne terminéntur; qui psalmi directánei sine antiphóna dicéndi sunt.
10 Post quos hymnum eiúsdem Horæ, lectiónem unam, versum, Kýrie eléison, et benedictióne missæ fiant.

-----------------
21/02 22/06 22/10
XVIII. Quo órdine ipsi psalmi dicéndi sunt
1 In primis dicátur versum: Deus, in adiutórium meum inténde; Dómine, ad adiuvándum me festína, Glória, inde hymnum uniuscuiúsque Horæ.
2 Deínde Prima Hora, domínica, dicénda quáttuor capítula psalmi centésimi octávi décimi.
3 Réliquis vero Horis, id est Tértia, Sexta vel Nona, terna capítula suprascrípti psalmi centésimi octávi décimi dicántur.
4 Ad Primam autem secúndæ fériæ dicántur tres psalmi, id est primus, secúndus et sextus.
5 Et ita per síngulos dies ad Primam, usque domínicam, dicántur per órdinem terni psalmi usque nonum décimum psalmum; ita sane, ut nonus psalmus et séptimus décimus partiántur in binos.
6 Et sic fit, ut ad Vigílias domínica semper a vicésimo incipiátur.

-----------------
22/02 23/06 23/10
7 Ad Tértiam vero, Sextam Nonámque secúndæ fériæ novem capítula quæ resídua sunt de centésimo octávo décimo, ipsa terna per eásdem Horas dicántur.
8 Expénso ergo psalmo centésimo octávo décimo duóbus diébus, id est domínico et secúnda féria,
9 tértia féria iam ad Tértiam, Sextam vel Nonam psallántur terni psalmi, a centésimo nono décimo usque centésimum vicésimum séptimum, id est psalmi novem.
10 Quique psalmi semper usque domínicam per eásdem Horas ítidem repetántur, hymnórum nihilóminus, lectiónum vel vérsuum dispositiónem unifórmem cunctis diébus servátam;
11 et ita scílicet semper domínica a centésimo octávo décimo incipiétur.

-----------------
23/02 24/06 24/10
12 Véspera autem cotídie quáttuor psalmórum modulatióne canátur.
13 Qui psalmi incipiántur a centésimo nono usque centésimum quadragésimum séptimum,
14 excéptis his qui in divérsis Horis ex eis sequestrántur, id est a centésimo séptimo décimo usque centésimum vicésimum séptimum et centésimo trigésimo tértio et centésimo quadragésimo secúndo;
15 réliqui omnes in Véspera dicéndi sunt.
16 Et quia minus véniunt tres psalmi, ídeo dividéndi sunt qui ex número suprascrípto fortióres inveniúntur, id est centésimum trigésimum octávum et centésimum quadragésimum tértium et centésimum quadragésimum quartum.
17 Centésimus vero sextus décimus, quia parvus est, cum centésimo quinto décimo coniungátur.
18 Digésto ergo órdine psalmórum vespertinórum, réliqua, id est lectiónem, respónsum, hymnum, versum vel cánticum, sicut supra taxávimus, impleátur.
19 Ad Completórios vero cotídie idem psalmi repetántur, id est quartum, nonagésimum et centésimum trigésimum tértium.

-----------------
(24/02) 25/06 25/10
20 Dispósito órdine psalmódiæ diúrnæ, réliqui omnes psalmi qui supérsunt æquáliter dividántur in septem nóctium Vigílias,
21 partiéndo scílicet qui inter eos prolixióres sunt psalmi, et duódecim per unamquámque constítuens noctem.
22 Hoc præcípue commonéntes, ut si cui forte hæc distribútio psalmórum displicúerit, órdinet si mélius áliter iudicáverit,
23 dum omnímodis id atténdat ut omni hebdómada psaltérium ex íntegro número centum quinquagínta psalmórum psallátur, et domínico die semper a caput reprendátur ad Vigílias;
24 quia nimis inértem devotiónis suæ servítium osténdunt mónachi, qui minus a psaltério cum cánticis consuetudináriis per septimánæ círculum psallunt,
25 dum quando legámus sanctos Patres nostros uno die hoc strénue implésse, quod nos tépidi útinam septimána íntegra persolvámus.

-----------------
24(25)/02 26/06 26/10
XIX. De disciplína psalléndi
1 Ubíque crédimus divínam esse præséntiam, et óculos Dómini in omni loco speculári bonos et malos;
2 máxime tamen hoc sine áliqua dubitatióne credámus, cum ad Opus divínum assístimus.
3 Ideo semper mémores simus quod ait Prophéta: Servíte Dómino in timóre;
4 et íterum: Psállite sapiénter;
5 et: In conspéctu angelórum psallam tibi.
6 Ergo considerémus quáliter opórteat in conspéctu Divinitátis et angelórum eius esse,
7 et sic stemus ad psalléndum, ut mens nostra concórdet voci nostræ.

-----------------
25(26)/02 27/06 27/10
XX. De reveréntia oratiónis
1 Si, cum homínibus poténtibus vólumus áliqua suggérere, non præsúmimus nisi cum humilitáte et reveréntia,
2 quanto magis Dómino Deo universórum cum omni humilitáte et puritátis devotióne supplicándum est.
3 Et non in multilóquio, sed in puritáte cordis et compunctióne lacrimárum nos exaudíri sciámus.
4 Et ídeo brevis debet esse et pura orátio, nisi forte ex afféctu inspiratiónis divínæ grátiæ protendátur.
5 In convéntu tamen omníno breviétur orátio; et facto signo a prióre, omnes páriter surgant.

-----------------
26(27)/02 28/06 28/10
XXI. De decánis monastérii
1 Si maior fúerit congregátio, eligántur de ipsis fratres boni testimónii et sanctæ conversatiónis, et constituántur decáni,
2 qui sollicitúdinem gerant super decánias suas in ómnibus secúndum mandáta Dei et præcépta abbátis sui.
3 Qui decáni tales eligántur, in quibus secúrus abbas pártiat ónera sua.
4 Et non eligántur per órdinem, sed secúndum vitæ méritum et sapiéntiæ doctrínam.
5 Quique decáni, si ex eis áliqua forte quis inflátus supérbia repértus fúerit reprehensíbilis, corréptus semel et íterum atque tértio, si emendáre nolúerit, deiciátur;
6 et alter in loco eius, qui dignus est, subrogétur.
7 Et de præpósito éadem constitúimus.

-----------------
27(28)/02 29/06 29/10
XXII. Quómodo dórmiant mónachi
1 Sínguli per síngula lecta dórmiant.
2 Lectistérnia pro modo conversatiónis secúndum dispensatiónem abbátis sui accípiant.
3 Si potest fíeri, omnes in uno loco dórmiant; sin autem multitúdo non sinit, deni aut vicéni cum senióribus, qui super eos sollíciti sint, pausent.
4 Candéla iúgiter in eádem cella árdeat usque mane.
5 Vestíti dórmiant, et cincti cíngulis aut fúnibus, ut cultéllos suos ad latus suum non hábeant dum dórmiunt, ne forte per somnum vúlnerent dormiéntem,
6 et ut paráti sint mónachi semper, et facto signo absque mora surgéntes, festínent ínvicem se præveníre ad Opus Dei, cum omni tamen gravitáte et modéstia.
7 Adulescentióres fratres iuxta se non hábeant lectos, sed permíxti cum senióribus.
8 Surgéntes vero ad Opus Dei ínvicem se moderáte cohorténtur propter somnolentórum excusatiónes.

-----------------
28(29)/02 30/06 30/10
XXIII. De excommunicatióne culpárum
1 Si quis frater cóntumax, aut inobœ́diens, aut supérbus, aut múrmurans, vel in áliquo contrárius exsístens sanctæ Régulæ et præcéptis seniórum suórum contémptor repértus fúerit,
2 hic secúndum Dómini nostri præcéptum admoneátur semel et secúndo secréte a senióribus suis.
3 Si non emendáverit, obiurgétur públice coram ómnibus.
4 Si vero neque sic corréxerit, si intéllegit qualis pœna sit, excommunicatióni subiáceat.
5 Sin autem ímprobus est, vindíctæ corporáli subdátur.

-----------------
01/03 01/07 31/10
XXIV. Qualis débeat esse modus excommunicatiónis
1 Secúndum modum culpæ et excommunicatiónis vel disciplínæ mensúra debet exténdi.
2 Qui culpárum modus in abbátis pendat iudício.
3 Si quis tamen frater in levióribus culpis invenítur, a mensæ participatióne privétur.
4 Priváti autem a mensæ consórtio ista erit rátio, ut in oratório psalmum aut antiphónam non impónat, neque lectiónem récitet, usque ad satisfactiónem.
5 Refectiónem autem cibi post fratrum refectiónem solus accípiat;
6 ut si verbi grátia fratres refíciunt sexta hora, ille frater nona; si fratres nona, ille véspera,
7 usque dum satisfactióne cóngrua véniam consequátur.

-----------------
02/03 02/07 01/11
XXV. De gravióribus culpis
1 Is autem frater qui gravióris culpæ noxa tenétur, suspendátur a mensa simul ab oratório.
2 Nullus ei fratrum in nullo iungátur consórtio nec in collóquio.
3 Solus sit ad opus sibi iniúnctum, persístens in pæniténtiæ luctum, sciens illam terríbilem Apóstoli senténtiam dicéntis:
4 Tráditum eiúsmodi hóminem in intéritum carnis, ut spíritus salvus sit in diem Dómini.
5 Cibi autem refectiónem solus percípiat, mensúra vel hora qua prævíderit abbas ei compétere.
6 Nec a quoquam benedicátur transeúnte nec cibum quod ei datur.

-----------------
03/03 03/07 02/11
XXVI. De his qui sine iussióne abbátis iungúntur excommunicátis
1 Si quis frater præsúmpserit sine iussióne abbátis fratri excommunicáto quólibet modo se iúngere, aut loqui cum eo, vel mandátum ei dirígere,
2 símilem sortiátur excommunicatiónis vindíctam.

-----------------
04/03 04/07 03/11
XXVII. Quáliter débeat abbas sollícitus esse circa excommunicátos
1 Omni sollicitúdine curam gerat abbas circa delinquéntes fratres, quia non est opus sanis médicus, sed male habéntibus.
2 Et ídeo uti debet omnímodo ut sápiens médicus: immíttere sempéctas, id est senióres sapiéntes fratres,
3 qui quasi secréte consoléntur fratrem fluctuántem et próvocent ad humilitátis satisfactiónem et consoléntur eum, ne abundantióri tristítia absorbeátur,
4 sed sicut ait item Apóstolus: Confirmétur in eo cáritas; et orétur pro eo ab ómnibus.
5 Magnópere enim debet sollicitúdinem gérere abbas et omni sagacitáte et indústria cúrrere, ne áliquam de óvibus sibi créditis perdat.
6 Nóverit enim se infirmárum curam suscepísse animárum, non super sanas tyránnidem.
7 Et métuat Prophétæ comminatiónem per quam dicit Deus: Quod crassum videbátis assumebátis, et quod débile erat proiciebátis.
8 Et Pastóris boni pium imitétur exémplum, qui relíctis nonagínta novem óvibus in móntibus, ábiit unam ovem quæ erráverat quǽrere.
9 Cuius infirmitáti in tantum compássus est, ut eam in sacris húmeris suis dignarétur impónere, et sic reportáre ad gregem.

-----------------
05/03 05/07 04/11
XXVIII. De his qui sǽpius corrépti emendáre nolúerint
1 Si quis frater frequénter corréptus pro quálibet culpa, si étiam excommunicátus non emendáverit, ácrior ei accédat corréptio, id est, ut vérberum vindícta in eum procédat.
2 Quod si nec ita corréxerit aut forte, quod absit, in supérbia elátus étiam deféndere volúerit ópera sua, tunc abbas fáciat quod sápiens médicus:
3 si exhíbuit foménta, si unguénta adhortatiónum, si medicámina Scripturárum divinárum, si ad últimum ustiónem excommunicatiónis vel plagárum virgæ,
4 et iam si víderit nihil suam prævalére indústriam, adhíbeat étiam, quod maius est, suam et ómnium fratrum pro eo oratiónem,
5 ut Dóminus qui ómnia potest operétur salútem circa infírmum fratrem.
6 Quod si nec isto modo sanátus fúerit, tunc iam utátur abbas ferro abscisiónis, ut ait Apóstolus: Auférte malum ex vobis;
7 et íterum: Infidélis si discédit, discédat,
8 ne una ovis mórbida omnem gregem contágiet.

-----------------
06/03 06/07 05/11
XXIX. Si débeant íterum récipi fratres exeúntes de monastério
1 Frater qui próprio vítio egréditur de monastério, si revérti volúerit, spóndeat prius omnem emendatiónem pro quo egréssus est,
2 et sic in último gradu recipiátur, ut ex hoc eius humílitas comprobétur.
3 Quod si dénuo exíerit, usque tértio ita recipiátur, iam póstea sciens omnem sibi reversiónis áditum denegári.

-----------------
07/03 07/07 06/11
XXX. De púeris minóri ætáte quáliter corripiántur
1 Omnis ætas vel intelléctus próprias debet habére mensúras.
2 Ideóque quótiens púeri vel adulescentióres ætáte, aut qui minus intellégere possunt, quanta pœna sit excommunicatiónis,
3 hi tales dum delínquunt, aut ieiúniis nímiis affligántur aut acris verbéribus coerceántur, ut sanéntur.

-----------------
08/03 08/07 07/11
XXXI. De cellerário monastérii
1 Cellarárius monastérii eligátur de congregatióne sápiens, matúris móribus, sóbrius, non multum edax, non elátus, non turbuléntus, non iniuriósus, non tardus, non pródigus,
2 sed timens Deum, qui omni congregatióni sit sicut pater.
3 Curam gerat de ómnibus.
4 Sine iussióne abbátis nihil fáciat;
5 quæ iubéntur custódiat.
6 Fratres non contrístet.
7 Si quis frater ab eo forte áliqua irrationabíliter póstulat, non spernéndo eum contrístet, sed rationabíliter cum humilitáte male peténti déneget.
8 Animam suam custódiat, memor semper illud apostólicum quia qui bene ministráverit, gradum bonum sibi acquírit.
9 Infirmórum, infántum, hóspitum pauperúmque cum omni sollicitúdine curam gerat, sciens sine dúbio quia pro his ómnibus in die iudícii ratiónem redditúrus est.
10 Omnia vasa monastérii cunctámque substántiam ac si altáris vasa sacráta conspíciat;
11 nihil ducat neglegéndum.
12 Neque avarítiæ stúdeat neque pródigus sit et stirpátor substántiæ monastérii, sed ómnia mensuráte fáciat et secúndum iussiónem abbátis.

-----------------
09/03 09/07 08/11
13 Humilitátem ante ómnia hábeat, et cui substántia non est quod tribuátur, sermo responsiónis porrigátur bonus,
14 ut scriptum est: Sermo bonus super datum óptimum.
15 Omnia quæ ei iniúnxerit abbas, ipsa hábeat sub cura sua; a quibus eum prohibúerit, non præsúmat.
16 Frátribus constitútam annónam sine áliquo typho vel mora ófferat, ut non scandalizéntur, memor divíni elóquii, quid mereátur qui scandalizáverit unum de pusíllis.
17 Si congregátio maior fúerit, solácia ei dentur, a quibus adiútus et ipse æquo ánimo ímpleat offícium sibi commíssum.
18 Horis competéntibus et dentur quæ danda sunt, et petántur quæ peténda sunt,
19 ut nemo perturbétur neque contristétur in domo Dei.

-----------------
10/03 10/07 09/11
XXXII. De ferraméntis vel rebus monastérii
1 Substántia monastérii in ferraméntis vel véstibus seu quibúslibet rebus prævídeat abbas fratres, de quorum vita et móribus secúrus sit,
2 et eis síngula, ut iudicáverit útile, consígnet custodiénda atque recolligénda.
3 Ex quibus abbas brevem téneat, ut dum sibi in ipsa assignáta fratres vicíssim succédunt, sciat quid dat aut quid récipit.
4 Si quis autem sórdide aut neglegénter res monastérii tractáverit, corripiátur;
5 si non emendáverit, disciplínæ regulári subiáceat.

-----------------
11/03 11/07 10/11
XXXIII. Si quid débeant mónachi próprium habére
1 Præcípue hoc vítium radícitus amputándum est de monastério,
2 ne quis præsúmat áliquid dare aut accípere sine iussióne abbátis,
3 neque áliquid habére próprium, nullam omníno rem, neque códicem neque tábulas neque gráphium, sed nihil omníno;
4 quippe quibus nec córpora sua nec voluntátes licet habére in própria voluntáte;
5 ómnia vero necessária a patre speráre monastérii nec quidquam líceat habére, quod abbas non déderit aut permíserit.
6 Omniáque ómnibus sint commúnia, ut scriptum est, nec quisquam suum áliquid dicat vel præsúmat.
7 Quod si quisquam huic nequíssimo vítio deprehénsus fúerit delectári, admoneátur semel et íterum;
8 si non emendáverit, correptióni subiáceat.

-----------------
12/03 12/07 11/11
XXXIV. Si omnes débeant æquáliter necessária accípere
1 Sicut scriptum est: Dividebátur síngulis prout cuíque opus erat.
2 Ubi non dícimus ut personárum, quod absit, accéptio sit, sed infirmitátum considerátio;
3 ubi qui minus índiget, agat Deo grátias et non contristétur;
4 qui vero plus índiget, humiliétur pro infirmitáte, non extollátur pro misericórdia;
5 et ita ómnia membra erunt in pace.
6 Ante ómnia, ne murmuratiónis malum pro qualicúmque causa, in áliquo qualicúmque verbo vel significatióne appáreat.
7 Quod si deprehénsus fúerit, districtióri disciplínæ subdátur.

-----------------
13/03 13/07 12/11
XXXV. De septimanáriis coquínæ
1 Fratres sibi ínvicem sérviant, et nullus excusétur a coquínæ offício, nisi aut ægritúdo aut in causa gravis utilitátis quis occupátus fúerit;
2 quia exínde maior merces et cáritas acquíritur.
3 Imbecíllibus autem procuréntur solácia, ut non cum tristítia hoc fáciant;
4 sed hábeant omnes solácia, secúndum modum congregatiónis aut positiónem loci.
5 Si maior congregátio fúerit, cellarárius excusétur a coquína, vel si qui, ut díximus, maióribus utilitátibus occupántur.
6 Céteri sibi sub caritáte ínvicem sérviant.
7 Egressúrus de septimána, sábbato mundítias fáciat.
8 Líntea cum quibus sibi fratres manus aut pedes tergunt, lavet.
9 Pedes vero tam ipse qui egréditur quam ille qui intratúrus est, ómnibus lavent.
10 Vasa ministérii sui munda et sana cellarário reconsígnet;
11 qui cellarárius item intránti consígnet, ut sciat quod dat aut quod récipit.

-----------------
14/03 14/07 13/11
12 Septimanárii autem ante unam horam refectiónis accípiant super statútam annónam síngulas bíberes et panem,
13 ut hora refectiónis sine murmuratióne et gravi labóre sérviant frátribus suis.
14 In diébus tamen sollémnibus usque ad missas sustíneant.
15 Intrántes et exeúntes hebdomadárii, in oratório, mox Matutínis finítis domínica, ómnibus génibus provolvántur, postulántes pro se orári.
16 Egrédiens autem de septimána dicat hunc versum: Benedíctus es, Dómine Deus, qui adiuvásti me et consolátus es me.
17 Quo dicto tértio, accépta benedictióne egrédiens, subsequátur ingrédiens et dicat: Deus, in adiutórium meum inténde; Dómine, ad adiuvándum me festína.
18 Et hoc idem tértio repetátur ab ómnibus, et accépta benedictióne ingrediátur.

-----------------
15/03 15/07 14/11
XXXVI. De infírmis frátribus
1 Infirmórum cura ante ómnia et super ómnia adhibénda est, ut sicut revéra Christo, ita eis serviátur,
2 quia ipse dixit: Infírmus fui et visitástis me;
3 et: Quod fecístis uni de his mínimis, mihi fecístis.
4 Sed et ipsi infírmi consíderent in honórem Dei sibi servíri, et non superfluitáte sua contrístent fratres suos serviéntes sibi.
5 Qui tamen patiénter portándi sunt, quia de tálibus copiósior merces acquíritur.
6 Ergo cura máxima sit abbáti, ne áliquam neglegéntiam patiántur.
7 Quibus frátribus infírmis sit cella super se deputáta, et servítor timens Deum et díligens ac sollícitus.
8 Balneárum usus infírmis quótiens éxpedit offerátur, sanis autem et máxime iuvénibus tárdius concedátur.
9 Sed et cárnium esus infírmis omníno debílibus pro reparatióne concedátur; at ubi melioráti fúerint, a cárnibus more sólito omnes abstíneant.
10 Curam autem máximam hábeat abbas, ne a cellaráriis aut a servitóribus neglegántur infírmi; et ipsum réspicit quidquid a discípulis delínquitur.

-----------------
16/03 16/07 15/11
XXXVII. De sénibus vel infántibus
1 Licet ipsa natúra humána trahátur ad misericórdiam in his ætátibus, senum vidélicet et infántum, tamen et Régulæ auctóritas eis prospíciat.
2 Considerétur semper in eis imbecíllitas et nullátenus eis distríctio Régulæ teneátur in aliméntis;
3 sed sit in eis pia considerátio, et prævéniant horas canónicas.

-----------------
17/03 17/07 16/11
XXXVIII. De hebdomadário lectóre
1 Mensis fratrum léctio deésse non debet, nec fortúito casu qui arripúerit códicem légere ibi, sed lectúrus tota hebdómada domínica ingrediátur.
2 Qui ingrédiens, post missas et communiónem petat ab ómnibus pro se orári, ut avértat ab ipso Deus spíritum elatiónis.
3 Et dicátur hic versus in oratório tértio ab ómnibus, ipso tamen incipiénte: Dómine, lábia mea apéries, et os meum annuntiábit laudem tuam.
4 Et sic accépta benedictióne, ingrediátur ad legéndum.
5 Et summum fiat siléntium, ut nullíus mussitátio vel vox nisi solíus legéntis ibi audiátur.
6 Quæ vero necessária sunt comedéntibus et bibéntibus, sic sibi vicíssim minístrent fratres, ut nullus indígeat pétere áliquid.
7 Si quid tamen opus fúerit, sónitu cuiuscúmque signi pótius petátur quam voce.
8 Nec præsúmat ibi áliquis de ipsa lectióne aut aliúnde quidquam requírere, ne detur occásio,
9 nisi forte prior pro ædificatióne volúerit áliquid bréviter dícere.
10 Frater autem lector hebdomadárius accípiat mixtum, priúsquam incípiat légere, propter communiónem sanctam, et ne forte grave sit ei ieiúnium sustinére.
11 Póstea autem cum coquínæ hebdomadáriis et servitóribus refíciat.
12 Fratres autem non per órdinem legant aut cantent, sed qui ædíficant audiéntes.

-----------------
18/03 18/07 17/11
XXXIX. De mensúra cibi
1 Suffícere crédimus ad refectiónem cotidiánam tam sextæ quam nonæ, ómnibus mensis, cocta duo pulmentária propter diversórum infirmitátibus,
2 ut forte qui ex illo non potúerit édere, ex álio reficiátur.
3 Ergo duo pulmentária cocta frátribus ómnibus suffíciant; et si fúerit unde poma aut nascéntia legúminum, addátur et tértium.
4 Panis libra una propénsa suffíciat in die, sive una sit reféctio, sive prándii et cenæ.
5 Quod si cenatúri sunt, de eádem libra tértia pars a cellarário servétur reddénda cenándis.
6 Quod si labor forte factus fúerit maior, in arbítrio et potestáte abbátis erit, si expédiat, áliquid augére,
7 remóta præ ómnibus crápula, et ut numquam surrípiat mónacho indigéries;
8 quia nihil sic contrárium est omni christiáno quómodo crápula,
9 sicut ait Dóminus noster: Vidéte ne gravéntur corda vestra crápula.
10 Púeris vero minóri ætáte non éadem servétur quántitas, sed minor quam maióribus, serváta in ómnibus parcitáte.
11 Cárnium vero quadrúpedum omnímodo ab ómnibus abstineátur coméstio, præter omníno débiles ægrótos.

-----------------
19/03 19/07 18/11
XL. De mensúra potus
1 Unusquísque próprium habet donum ex Deo, álius sic, álius vero sic;
2 et ídeo cum áliqua scrupulositáte a nobis mensúra victus aliórum constitúitur;
3 tamen infirmórum contuéntes imbecillitátem, crédimus hemínam vini per síngulos suffícere per diem.
4 Quibus autem donat Deus tolerántiam abstinéntiæ, própriam se habitúros mercédem sciant.
5 Quod si aut loci necéssitas, vel labor, aut ardor æstátis ámplius popóscerit, in arbítrio prióris consístat, consíderans in ómnibus, ne subrépat satíetas aut ebríetas.
6 Licet legámus vinum omníno monachórum non esse, sed quia nostris tempóribus id mónachis persuadéri non potest, saltim vel hoc consentiámus, ut non usque ad satietátem bibámus, sed párcius,
7 quia vinum apostatáre facit étiam sapiéntes.
8 Ubi autem necéssitas loci expóscit, ut nec suprascrípta mensúra inveníri possit, sed multo minus aut ex toto nihil, benedícant Deum qui ibi hábitant, et non múrmurent,
9 hoc ante ómnia admonéntes, ut absque murmuratiónibus sint.

-----------------
20/03 20/07 19/11
XLI. Quibus horis opórteat refícere fratres
1 A sancto Pascha usque Pentecósten ad sextam refíciant fratres, et sera cenent.
2 A Pentecósten autem tota æstáte, si labóres agrórum non habent mónachi, aut nimíetas æstátis non pertúrbat, quarta et sexta féria ieiúnent usque ad nonam;
3 réliquis diébus ad sextam prándeant.
4 Quam prándii sextam, si óperas in agris habúerint aut æstátis fervor nímius fúerit, continuánda erit, et in abbátis sit providéntia.
5 Et sic ómnia témperet atque dispónat, quáliter et ánimæ salvéntur, et quod fáciunt fratres absque iusta murmuratióne fáciant.
6 Ab Idus autem Septémbres usque caput Quadragésimæ, ad nonam semper refíciant.
7 In Quadragésima vero usque in Pascha ad vésperam refíciant.
8 Ipsa tamen Véspera sic agátur, ut lumen lucérnæ non indígeant reficiéntes, sed luce adhuc diéi ómnia consumméntur.
9 Sed et omni témpore sive cena sive refectiónis hora sic temperétur, ut luce fiant ómnia.

-----------------
21/03 21/07 20/11
XLII. Ut post Completórium nemo loquátur
1 Omni témpore siléntium debent studére mónachi, máxime tamen noctúrnis horis.
2 Et ídeo omni témpore, sive ieiúnii sive prándii:
3 si tempus fúerit prándii, mox surréxerint a cena, sédeant omnes in unum, et legat unus Collatiónes vel Vitas Patrum, aut certe áliud quod ædíficet audiéntes,
4 non autem Heptatéucum aut Regum, quia infírmis intelléctibus non erit útile illa hora hanc Scriptúram audíre; áliis vero horis legántur.
5 Si autem ieiúnii dies fúerit, dicta Véspera, parvo intervállo mox accédant ad lectiónem Collatiónum, ut díximus;
6 et lectis quáttuor aut quinque fóliis vel quantum hora permíttit,
7 ómnibus in unum occurréntibus per hanc moram lectiónis, si qui forte in assignáto sibi commísso fuit occupátus;
8 omnes ergo in unum pósiti cómpleant, et exeúntes a Completóriis nulla sit licéntia dénuo cuíquam loqui áliquid.
9 Quod si invéntus fúerit quisquam prævaricáre hanc taciturnitátis régulam, gravi vindíctæ subiáceat;
10 excépto si necéssitas hóspitum supervénerit, aut forte abbas álicui áliquid iússerit.
11 Quod tamen et ipsud cum summa gravitáte et moderatióne honestíssima fiat.

-----------------
22/03 22/07 21/11
XLIII. De his qui ad Opus Dei vel ad mensam tarde occúrrunt
1 Ad horam divíni Offícii, mox audítum fúerit signum, relíctis ómnibus quǽlibet fúerint in mánibus, summa cum festinatióne currátur,
2 cum gravitáte tamen, ut non scurrílitas invéniat fómitem.
3 Ergo nihil Operi Dei præponátur.
4 Quod si quis in noctúrnis Vigíliis post Glóriam psalmi nonagésimi quarti, quem propter hoc omníno subtrahéndo et moróse vólumus dici, occúrrerit, non stet in órdine suo in choro,
5 sed últimus ómnium stet, aut in loco quem tálibus neglegéntibus seórsum constitúerit abbas, ut videántur ab ipso vel ab ómnibus,
6 usque dum compléto Opere Dei pública satisfactióne pæníteat.
7 Ideo autem eos in último aut seórsum iudicávimus debére stare, ut visi ab ómnibus, vel pro ipsa verecúndia sua eméndent.
8 Nam si foris oratórium remáneant, erit forte talis qui se aut recóllocet et dormit, aut certe sedit sibi foris, vel fábulis vacat, et datur occásio malígno;
9 sed ingrediántur intus, ut nec totum perdant, et de réliquo eméndent.
10 Diúrnis autem Horis, qui ad Opus Dei post versum et Glóriam primi psalmi qui post versum dícitur, non occúrrerit, lege qua supra díximus, in último stet,
11 nec præsúmat sociári choro psalléntium usque ad satisfactiónem, nisi forte abbas licéntiam déderit remissióne sua;
12 ita tamen ut satisfáciat reus ex hoc.

-----------------
23/03 23/07 22/11
13 Ad mensam autem qui ante versum non occúrrerit, ut simul omnes dicant versum et orent, et sub uno omnes accédant ad mensam,
14 qui per neglegéntiam suam aut vítio non occúrrerit, usque secúndam vicem pro hoc corripiátur.
15 Si dénuo non emendáverit, non permittátur ad mensæ commúnis participatiónem,
16 sed sequestrátus a consórtio ómnium refíciat solus, subláta ei portióne sua de vino, usque ad satisfactiónem et emendatiónem.
17 Simíliter autem patiátur qui et ad illum versum non fúerit præsens, qui post cibum dícitur.
18 Et ne quis præsúmat ante statútam horam vel póstea quidquam cibi aut potus præsúmere.
19 Sed et cui offértur áliquid a prióre et accípere rénuit, hora qua desideráverit hoc quod prius recusávit aut áliud, omníno nihil percípiat, usque ad emendatiónem cóngruam.

-----------------
24/03 24/07 23/11
XLIV. De his qui excommunicántur quómodo satisfáciant
1 Qui pro grávibus culpis ab oratório et a mensa excommunicántur, hora qua Opus Dei in oratório percelebrátur, ante fores oratórii prostrátus iáceat nihil dicens,
2 nisi tantum pósito in terra cápite, stratus pronus ómnium de oratório exeúntium pédibus.
3 Et hoc támdiu fáciat, usque dum abbas iudicáverit satisfáctum esse.
4 Qui dum iussus ab abbáte vénerit, volvat se ipsíus abbátis, deínde ómnium vestígiis, ut orent pro ipso.
5 Et tunc, si iússerit abbas, recipiátur in choro vel órdine quo abbas decréverit,
6 ita sane, ut psalmum aut lectiónem vel áliud quid non præsúmat in oratório impónere, nisi íterum abbas iúbeat.
7 Et ómnibus Horis, dum percomplétur Opus Dei, proíciat se in terra in loco quo stat.
8 Et sic satisfáciat, usque dum ei iúbeat íterum abbas, ut quiéscat iam ab hac satisfactióne.
9 Qui vero pro lévibus culpis excommunicántur tantum a mensa, in oratório satisfáciant usque ad iussiónem abbátis.
10 Hoc perfíciant, usque dum benedícat et dicat: Súfficit.

-----------------
25/03 25/07 24/11
XLV. De his qui fallúntur in oratório
1 Si quis, dum pronúntiat psalmum, responsórium, antiphónam vel lectiónem, fállitus fúerit, nisi satisfactióne ibi coram ómnibus humiliátus fúerit, maióri vindíctæ subiáceat;
2 quippe qui nóluit humilitáte corrígere quod neglegéntia delíquit.
3 Infántes autem pro tali culpa vápulent.

-----------------
26/03 26/07 25/11
XLVI. De his qui in áliis quibúslibet rebus delínquunt
1 Si quis, dum in labóre quovis in coquína, in cellário, in ministério, in pistríno, in horto, in artem áliquam dum labórat, vel in quocúmque loco áliquid delíquerit,
2 aut frégerit quíppiam aut perdíderit, vel áliud quid excésserit ubíubi,
3 et non véniens contínuo ante abbátem vel congregatiónem, ipse ultro satisfécerit et prodíderit delíctum suum,
4 dum per álium cógnitum fúerit, maióri subiáceat emendatióni.
5 Si ánimæ vero peccáti causa fúerit latens, tantum abbáti aut spiritálibus senióribus patefáciat;
6 qui sciat curáre et sua et aliéna vúlnera, non detégere et publicáre.

-----------------
27/03 27/07 26/11
XLVII. De significánda hora Operis Dei
1 Nuntiánda hora Operis Dei dies noctísque sit cura abbátis aut ipse nuntiáre, aut tali sollícito fratri iniúngat hanc curam, ut ómnia horis competéntibus compleántur.
2 Psalmos autem vel antiphónas post abbátem órdine suo quibus iussum fúerit, impónant.
3 Cantáre autem et légere non præsúmat, nisi qui potest ipsud offícium implére ut ædificéntur audiéntes;
4 quod cum humilitáte et gravitáte et tremóre fiat, et cui iússerit abbas.

-----------------
28/03 28/07 27/11
XLVIII. De ópere mánuum cotidiáno
1 Otiósitas inimíca est ánimæ; et ídeo certis tempóribus occupári debent fratres in labóre mánuum, certis íterum horis in lectióne divína.
2 Ideóque hac dispositióne crédimus útraque témpore ordinári:
3 id est, ut a Pascha usque Kaléndas Octóbres a mane, exeúntes a Prima, usque horam pene quartam labórent quod necessárium fúerit.
4 Ab hora autem quarta usque horam quasi Sextam agent, lectióni vacent.
5 Post Sextam autem surgéntes a mensa, pausent in lecta sua cum omni siléntio, aut forte qui volúerit légere sibi, sic legat, ut álium non inquiétet.
6 Et agátur Nona tempérius, mediánte octáva hora, et íterum quod faciéndum est, operéntur usque ad Vésperam.
7 Si autem necéssitas loci aut paupértas exégerit, ut ad fruges recolligéndas per se occupéntur, non contristéntur;
8 quia tunc vere mónachi sunt, si labóre mánuum suárum vivunt, sicut et Patres nostri et Apóstoli.
9 Omnia tamen mensuráte fiant propter pusillánimes.

-----------------
29/03 29/07 28/11
10 A Kaléndas autem Octóbres usque caput Quadragésimæ, usque in horam secúndam plenam lectióni vacent.
11 Hora secúnda agátur Tértia; et usque Nonam omnes in opus suum labórent quod eis iniúngitur.
12 Facto autem primo signo Nonæ Horæ, deiúngant ab ópera sua sínguli, et sint paráti dum secúndum signum pulsáverit.
13 Post refectiónem autem vacent lectiónibus suis aut psalmis.
14 In Quadragésimæ vero diébus, a mane usque tértiam plenam vacent lectiónibus suis, et usque décimam horam plenam operéntur quod eis iniúngitur.
15 In quibus diébus Quadragésimæ accípiant omnes síngulos códices de bibliothéca, quos per órdinem ex íntegro legant;
16 qui códices in caput Quadragésimæ dandi sunt.
17 Ante ómnia sane deputéntur unus aut duo senióres, qui circúmeant monastérium horis quibus vacant fratres lectióni,
18 et vídeant ne forte inveniátur frater acediósus, qui vacat ótio aut fábulis, et non est inténtus lectióni, et non solum sibi inútilis est, sed étiam álios distóllit.
19 Hic talis si, quod absit, repértus fúerit, corripiátur semel et secúndo;
20 si non emendáverit, correptióni regulári subiáceat táliter, ut céteri tímeant.
21 Neque frater ad fratrem iungátur horis incompeténtibus.

-----------------
30/03 30/07 29/11
22 Domínico item die lectióni vacent omnes, excépto his qui váriis offíciis deputáti sunt.
23 Si quis vero ita néglegens et desidiósus fúerit, ut non velit aut non possit meditáre aut légere, iniungátur ei opus quod fáciat, ut non vacet.
24 Frátribus infírmis aut delicátis talis ópera aut ars iniungátur, ut nec otiósi sint, nec violéntia labóris opprimántur aut effugéntur;
25 quorum imbecíllitas ab abbáte consideránda est.

-----------------
31/03 31/07 30/11
XLIX. De Quadragésimæ observatióne
1 Licet omni témpore vita mónachi Quadragésimæ debet observatiónem habére,
2 tamen quia paucórum est ista virtus, ídeo suadémus istis diébus Quadragésimæ omni puritáte vitam suam custodíre,
3 omnes páriter et neglegéntias aliórum témporum his diébus sanctis dilúere.
4 Quod tunc digne fit, si ab ómnibus vítiis temperámus, oratióni cum flétibus, lectióni, et compunctióni cordis, atque abstinéntiæ óperam damus.
5 Ergo his diébus augeámus nobis áliquid a sólito penso servitútis nostræ, oratiónes peculiáres, cibórum et potus abstinéntiam;
6 ut unusquísque super mensúram sibi indíctam áliquid própria voluntáte cum gáudio Sancti Spíritus ófferat Deo:
7 id est, súbtrahat córpori suo de cibo, de potu, de somno, de loquacitáte, de scurrilitáte, et cum spiritális desidérii gáudio sanctum Pascha exspéctet.
8 Hoc ipsud tamen quod unusquísque ófferit abbáti suo súggerat, et cum eius fiat oratióne et voluntáte;
9 quia quod sine permissióne patris spiritális fit, præsumptióni deputábitur et vanæ glóriæ, non mercédi.
10 Ergo cum voluntáte abbátis ómnia agénda sunt.

-----------------
01/04 01/08 01/12
L. De frátribus qui longe ab oratório labórant aut in via sunt
1 Fratres qui omníno longe sunt in labóre et non possunt occúrrere hora competénti ad oratórium,
2 et abbas hoc perpéndet quia ita est,
3 agant ibídem Opus Dei ubi operántur, cum tremóre divíno flecténtes génua.
4 Simíliter qui in itínere dirécti sunt, non eos prætéreant Horæ constitútæ, sed ut possunt agant sibi, et servitútis pensum non néglegant réddere.

-----------------
02/04 02/08 02/12
LI. De frátribus qui non satis longe proficiscúntur
1 Frater qui pro quovis respónso dirígitur, et ea die sperátur revérti ad monastérium, non præsúmat foris manducáre, étiam si omníno rogétur a quovis,
2 nisi forte ei ab abbáte suo præcipiátur.
3 Quod si áliter fécerit, excommunicétur.

-----------------
03/04 03/08 03/12
LII. De oratório monastérii
1 Oratórium hoc sit quod dícitur, nec ibi quidquam áliud gerátur aut condátur.
2 Expléto Opere Dei, omnes cum summo siléntio éxeant, et habeátur reveréntia Deo,
3 ut frater qui forte sibi peculiáriter vult oráre, non impediátur altérius improbitáte.
4 Sed et si áliter vult sibi forte secrétius oráre, simplíciter intret et oret, non in clamósa voce, sed in lácrimis et intentióne cordis.
5 Ergo qui símile opus non facit, non permittátur, explícito Opere Dei remorári in oratório, sicut dictum est, ne álius impediméntum patiátur.

-----------------
04/04 04/08 04/12
LIII. De hospítibus suscipiéndis
1 Omnes superveniéntes hóspites tamquam Christus suscipiántur, quia ipse dictúrus est: Hospes fui, et suscepístis me.
2 Et ómnibus cóngruus honor exhibeátur, máxime domésticis fídei et peregrínis.
3 Ut ergo nuntiátus fúerit hospes, occurrátur ei a prióre vel a frátribus cum omni offício caritátis;
4 et prímitus orent páriter, et sic sibi sociéntur in pace.
5 Quod pacis ósculum non prius offerátur nisi oratióne præmíssa, propter illusiónes diabólicas.
6 In ipsa autem salutatióne omnis exhibeátur humílitas ómnibus veniéntibus sive discedéntibus hospítibus;
7 inclináto cápite vel prostráto omni córpore in terra, Christus in eis adorétur qui et suscípitur.
8 Suscépti autem hóspites ducántur ad oratiónem et póstea sédeat cum eis prior aut cui iússerit ipse.
9 Legátur coram hóspite Lex divína, ut ædificétur, et post hæc omnis ei exhibeátur humánitas.
10 Ieiúnium a prióre frangátur propter hóspitem, nisi forte præcípuus sit dies ieiúnii qui non possit violári;
11 fratres autem consuetúdines ieiuniórum prosequántur.
12 Aquam in mánibus abbas hospítibus det;
13 pedes hospítibus ómnibus tam abbas quam cuncta congregátio lavet;
14 quibus lotis, hunc versum dicant: Suscépimus, Deus, misericórdiam tuam in médio templi tui.
15 Páuperum et peregrinórum máxime susceptióni cura sollícite exhibeátur, quia in ipsis magis Christus suscípitur; nam dívitum terror ipse sibi éxigit honórem.

-----------------
05/04 05/08 05/12
16 Coquína abbátis et hóspitum super se sit, ut incértis horis superveniéntes hóspites, qui numquam desunt monastério, non inquieténtur fratres.
17 In qua coquína ad annum ingrediántur duo fratres, qui ipsud offícium bene ímpleant.
18 Quibus, ut índigent, solácia administréntur, ut absque murmuratióne sérviant; et íterum, quando occupatiónem minórem habent, éxeant ubi eis imperátur in ópera.
19 Et non solum ipsis, sed et in ómnibus offíciis monastérii ista sit considerátio,
20 ut quando índigent, solácia accommodéntur eis, et íterum, quando vacant, obœ́diant imperátis.
21 Item et cellam hóspitum hábeat assignátam frater cuius ánimam timor Dei póssidet,
22 ubi sint lecti strati sufficiénter, et domus Dei a sapiéntibus et sapiénter administrétur.
23 Hospítibus autem cui non præcípitur nullátenus sociétur neque conloquátur;
24 sed si obviáverit aut víderit, salutátis humíliter, ut díximus, et petíta benedictióne, pertránseat dicens sibi non licére cólloqui cum hóspite.

-----------------
06/04 06/08 06/12
LIV. Si débeat mónachus lítteras vel eulógias suscípere
1 Nullátenus líceat mónacho neque a paréntibus suis neque a quoquam hóminum, nec sibi ínvicem lítteras, eulógias vel quǽlibet munúscula accípere aut dare sine præcépto abbátis.
2 Quod si étiam a paréntibus suis ei quidquam diréctum fúerit, non præsúmat suscípere illud, nisi prius indicátum fúerit abbáti.
3 Quod si iússerit súscipi, in abbátis sit potestáte cui illud iúbeat dari;
4 et non contristétur frater cui forte diréctum fúerat, ut non detur occásio diábolo.
5 Qui autem áliter præsúmpserit, disciplínæ regulári subiáceat.

-----------------
07/04 07/08 07/12
LV. De vestiário vel calciário fratrum
1 Vestiménta frátribus secúndum locórum qualitátem ubi hábitant vel áerum tempériem dentur,
2 quia in frígidis regiónibus ámplius indigétur, in cálidis vero minus.
3 Hæc ergo considerátio penes abbátem est.
4 Nos tamen mediócribus locis suffícere crédimus mónachis per síngulos cucúllam et túnicam,
5 cucúllam in híeme villósam, in æstáte puram aut vetústam,
6 et scapulárem propter ópera, induménta pedum, pedúles et cáligas.
7 De quarum rerum ómnium colóre aut grossitúdine non causéntur mónachi, sed quales inveníri possunt in província qua degunt, aut quod vílius comparári possit.
8 Abbas autem de mensúra provídeat, ut non sint curta ipsa vestiménta uténtibus ea, sed mensuráta.
9 Accipiéntes nova, vétera semper reddant in præsénti, reponénda in vestiário propter páuperes.
10 Súfficit enim mónacho duas túnicas et duas cucúllas habére propter noctes et propter laváre ipsas res;
11 iam quod supra fúerit, supérfluum est, amputári debet.
12 Et pedúles, et quodcúmque est vétere, reddant dum accípiunt novum.
13 Femorália hi qui in via dirigúntur de vestiário accípiant, quæ reverténtes lota ibi restítuant.
14 Et cucúllæ et túnicæ sint aliquánto a sólito quas habent módice melióres; quas exeúntes in via accípiant de vestiário, et reverténtes restítuant.

-----------------
08/04 08/08 08/12
15 Straménta autem lectórum suffíciant matta, sagum et lena et capitále.
16 Quæ tamen lecta frequénter ab abbáte scrutinánda sunt propter opus peculiáre, ne inveniátur.
17 Et si cui invéntum fúerit quod ab abbáte non accépit, gravíssimæ disciplínæ subiáceat.
18 Et ut hoc vítium peculiáris radícitus amputétur, dentur ab abbáte ómnia quæ sunt necessária:
19 id est, cucúlla, túnica, pedúles, cáligas, bracíle, cultéllum, gráphium, acum, máppula, tábulas, ut omnis auferátur necessitátis excusátio.
20 A quo tamen abbáte semper considerétur illa senténtia Actuum Apostolórum quia dabátur síngulis prout cuíque opus erat.
21 Ita ergo et abbas consíderet infirmitátes indigéntium, non malam voluntátem invidéntium.
22 In ómnibus tamen iudíciis suis Dei retributiónem cógitet.

-----------------
09/04 09/08 09/12
LVI. De mensa abbátis
1 Mensa abbátis cum hospítibus et peregrínis sit semper.
2 Quótiens tamen minus sunt hóspites, quos vult de frátribus vocáre in ipsíus sit potestáte;
3 seniórem tamen unum aut duo semper cum frátribus dimitténdum propter disciplínam.

-----------------
10/04 10/08 10/12
LVII. De artifícibus monastérii
1 Artífices si sunt in monastério, cum omni humilitáte fáciant ipsas artes, si permíserit abbas.
2 Quod si áliquis ex eis extóllitur pro sciéntia artis suæ, eo quod videátur áliquid conférre monastério,
3 hic talis erigátur ab ipsa arte et dénuo per eam non tránseat, nisi forte humiliáto ei íterum abbas iúbeat.
4 Si quid vero ex opéribus artíficum venumdándum est, vídeant ipsi per quorum manus transigénda sint, ne áliquam fraudem præsúmant.
5 Memoréntur semper Ananíæ et Sapphíræ, ne forte mortem quam illi in córpore pertulérunt,
6 hanc isti vel omnes qui áliquam fraudem de rebus monastérii fécerint, in ánima patiántur.
7 In ipsis autem prétiis non surrípiat avarítiæ malum,
8 sed semper aliquántulum vílius detur quam ab áliis sæculáribus dari potest,
9 ut in ómnibus glorificétur Deus.

-----------------
11/04 11/08 11/12
LVIII. De disciplína suscipiendórum fratrum
1 Nóviter véniens quis ad conversatiónem, non ei fácilis tribuátur ingréssus;
2 sed sicut ait Apóstolus: Probáte spíritus, si ex Deo sunt.
3 Ergo si véniens perseveráverit pulsans, et illátas sibi iniúrias et difficultátem ingréssus post quáttuor aut quinque dies visus fúerit patiénter portáre, et persístere petitióni suæ,
4 annuátur ei ingréssus, et sit in cella hóspitum paucis diébus.
5 Póstea autem sit in cella noviciórum, ubi méditent et mandúcent et dórmiant.
6 Et sénior eis talis deputétur qui aptus sit ad lucrándas ánimas, qui super eos omníno curióse inténdat.
7 Et sollicitúdo sit, si revéra Deum quærit, si sollícitus est ad Opus Dei, ad obœdiéntiam, ad oppróbria.
8 Prædicéntur ei ómnia dura et áspera per quæ itur ad Deum.
9 Si promíserit de stabilitátis suæ perseverántia, post duórum ménsium círculum legátur ei hæc Régula per órdinem,
10 et dicátur ei: «Ecce lex sub qua militáre vis; si potes observáre, ingrédere; si vero non potes, liber discéde.»
11 Si adhuc stéterit, tunc ducátur in supradíctam cellam noviciórum et íterum probétur in omni patiéntia.
12 Et post sex ménsium circúitum legátur ei Régula, ut sciat ad quod ingréditur.
13 Et si adhuc stat, post quáttuor menses íterum relegátur ei éadem Régula.
14 Et si, hábita secum deliberatióne, promíserit se ómnia custodíre et cuncta sibi imperáta serváre, tunc suscipiátur in congregatióne,
15 sciens et lege Régulæ constitútum, quod ei ex illa die non líceat égredi de monastério,
16 nec collum excútere de sub iugo Régulæ, quem sub tam morósa deliberatióne lícuit aut excusáre aut suscípere.

-----------------
12/04 12/08 12/12
17 Suscipiéndus autem in oratório coram ómnibus promíttat de stabilitáte sua et conversatióne morum suórum et obœdiéntia,
18 coram Deo et Sanctis eius, ut si aliquándo áliter fécerit, ab eo se damnándum sciat quem irrídit.
19 De qua promissióne sua fáciat petitiónem ad nomen Sanctórum quorum relíquiæ ibi sunt, et abbátis præséntis.
20 Quam petitiónem manu sua scribat, aut certe si non scit lítteras, alter ab eo rogátus scribat, et ille novícius signum fáciat; et manu sua eam super altáre ponat.
21 Quam dum imposúerit, incípiat ipse novícius mox hunc versum: Súscipe me, Dómine, secúndum elóquium tuum, et vivam; et ne confúndas me ab exspectatióne mea.
22 Quem versum omnis congregátio tértio respóndeat, adiungéntes: Glória Patri.
23 Tunc ille frater novícius prosternátur singulórum pédibus, ut orent pro eo; et iam ex illa die in congregatióne reputétur.
24 Res si quas habet, aut éroget prius paupéribus, aut facta sollémniter donatióne cónferat monastério, nihil sibi resérvans ex ómnibus;
25 quippe qui ex illo die nec próprii córporis potestátem se habitúrum scit.
26 Mox ergo in oratório exuátur rebus própriis quibus vestítus est, et induátur rebus monastérii.
27 Illa autem vestiménta quibus exútus est, reponántur in vestiário conservánda;
28 ut si aliquándo suadénti diábolo consénserit ut egrediátur de monastério, quod absit, tunc exútus rebus monastérii proiciátur.
29 Illam tamen petitiónem eius, quam désuper altáre abbas tulit, non recípiat, sed in monastério reservétur.

-----------------
13/04 13/08 13/12
LIX. De fíliis nobílium vel páuperum qui offerúntur
1 Si quis forte de nobílibus ófferit fílium suum Deo in monastério, si ipse puer minóri ætáte est, paréntes eius fáciant petitiónem quam supra díximus;
2 et cum oblatióne ipsam petitiónem et manum púeri invólvant in palla altáris, et sic eum ófferant.
3 De rebus autem suis aut in præsénti petitióne promíttant sub iureiurándo, quia numquam per se, numquam per sufféctam persónam, nec quólibet modo, ei aliquándo áliquid dant, aut tríbuunt occasiónem habéndi;
4 vel certe, si hoc fácere nolúerint, et áliquid offérre volunt in eleemósynam monastério pro mercéde sua,
5 fáciant ex rebus quas dare volunt monastério donatiónem, reserváto sibi, si ita volúerint, usum fructum.
6 Atque ita ómnia obstruántur, ut nulla suspício remáneat púero, per quam decéptus períre possit, quod absit; quod experiménto didícimus.
7 Simíliter autem et pauperióres fáciant.
8 Qui vero ex toto nihil habent, simplíciter petitiónem fáciant, et cum oblatióne ófferant fílium suum coram téstibus.

-----------------
14/04 14/08 14/12
LX. De sacerdótibus qui forte volúerint in monastério habitáre
1 Si quis de órdine sacerdótum in monastério se súscipi rogáverit, non quidem cítius ei assentiátur;
2 tamen, si omníno perstéterit in hac supplicatióne, sciat se omnem Régulæ disciplínam servatúrum;
3 nec áliquid ei relaxábitur, ut sit sicut scriptum est: Amíce, ad quod venísti?
4 Concedátur ei tamen post abbátem stare, et benedícere, aut missas tenére; si tamen iússerit ei abbas.
5 Sin álias, nullátenus áliqua præsúmat, sciens se disciplínæ regulári súbditum, et magis humilitátis exémpla ómnibus det.
6 Et si forte ordinatiónis aut alicúius rei causa fúerit in monastério,
7 illum locum atténdat quando ingréssus est in monastério, non illum qui ei pro reveréntia sacerdótii concéssus est.
8 Clericórum autem si quis eódem desidério monastério sociári volúerit, loco medíocri collocéntur;
9 et ipsi tamen, si promíttunt de observatióne Régulæ vel própria stabilitáte.

-----------------
15/04 15/08 15/12
LXI. De mónachis peregrínis quáliter suscipiántur
1 Si quis mónachus peregrínus de longínquis provínciis supervénerit, si pro hóspite volúerit habitáre in monastério,
2 et conténtus est consuetúdine loci quam invénerit, et non forte superfluitáte sua pertúrbat monastérium,
3 sed simplíciter conténtus est quod invénerit, suscipiátur quanto témpore cupit.
4 Si qua sane rationabíliter et cum humilitáte caritátis reprehéndit aut osténdit, tractet abbas prudénter, ne forte pro hoc ipsud eum Dóminus diréxerit.
5 Si vero póstea volúerit stabilitátem suam firmáre, non renuátur talis volúntas, et máxime quia témpore hospitalitátis pótuit eius vita dinósci.

-----------------
16/04 16/08 16/12
6 Quod si supérfluus aut vitiósus invéntus fúerit témpore hospitalitátis, non solum non debet sociári córpori monastérii,
7 verum étiam dicátur ei honéste ut discédat, ne eius miséria étiam álii vitiéntur.
8 Quod si non fúerit talis qui mereátur próici, non solum si petíerit suscipiátur congregatióni sociándus,
9 verum étiam suadeátur ut stet, ut eius exémplo álii erudiántur,
10 et quia in omni loco uni Dómino servítur, uni Regi militátur.
11 Quem si étiam talem esse perspéxerit abbas, líceat eum in superióri aliquántum constitúere loco.
12 Non solum autem mónachum, sed étiam de suprascríptis grádibus sacerdótum vel clericórum stabilíre potest abbas in maióri quam ingrediúntur loco, si eórum talem perspéxerit esse vitam.
13 Cáveat autem abbas, ne aliquándo de álio noto monastério mónachum ad habitándum suscípiat, sine consénsu abbátis eius aut lítteras commendatícias;
14 quia scriptum est: Quod tibi non vis fíeri, álio ne féceris.

-----------------
17/04 17/08 17/12
LXII. De sacerdótibus monastérii
1 Si quis abbas sibi presbýterum vel diáconem ordinári petíerit, de suis elégat qui dignus sit sacerdótio fungi.
2 Ordinátus autem cáveat elatiónem aut supérbiam;
3 nec quidquam præsúmat nisi quod ei ab abbáte præcípitur, sciens se multo magis disciplínæ regulári subdéndum.
4 Nec occasióne sacerdótii obliviscátur Régulæ obœdiéntiam et disciplínam, sed magis ac magis in Deum profíciat.
5 Locum vero illum semper atténdat quod ingréssus est in monastério,
6 præter offícium altáris, et si forte eléctio congregatiónis et volúntas abbátis pro vitæ mérito eum promovére volúerint.
7 Qui tamen régulam decánis vel præpósitis constitútam sibi serváre sciat.
8 Quod si áliter præsúmpserit, non sacérdos sed rebéllio iudicétur.
9 Et sæpe admónitus si non corréxerit, étiam epíscopus adhibeátur in testimónio.
10 Quod si nec sic emendáverit, clarescéntibus culpis, proiciátur de monastério;
11 si tamen talis fúerit eius contumácia, ut subdi aut obœdíre Régulæ nolit.

-----------------
18/04 18/08 18/12
LXIII. De órdine congregatiónis
1 Ordines suos in monastério ita consérvent, ut conversatiónis tempus, ut vitæ méritum discérnit, utque abbas constitúerit.
2 Qui abbas non contúrbet gregem sibi commíssum, nec quasi líbera utens potestáte, iniúste dispónat áliquid,
3 sed cógitet semper quia de ómnibus iudíciis et opéribus suis redditúrus est Deo ratiónem.
4 Ergo secúndum órdines quos constitúerit, vel quos habúerint ipsi fratres, sic accédant ad Pacem, ad Communiónem, ad psalmum imponéndum, in choro standum.
5 Et in ómnibus omníno locis ætas non discérnat órdines nec præiúdicet;
6 quia Sámuel et Dániel púeri presbýteros iudicavérunt.
7 Ergo excépto hos quos, ut díximus, altióri consílio abbas prætúlerit vel degradáverit certis ex causis, réliqui omnes ut convertúntur ita sint;
8 ut verbi grátia, qui secúnda hora diéi vénerit in monastério, iuniórem se nóverit illíus esse qui prima hora venit diéi, cuiúslibet ætátis aut dignitátis sit,
9 púeris per ómnia ab ómnibus disciplína conserváta.

-----------------
19/04 19/08 19/12
10 Iunióres ígitur prióres suos honórent, prióres minóres suos díligant.
11 In ipsa appellatióne nóminum nulli líceat álium puro appelláre nómine,
12 sed prióres iunióres suos fratrum nómine, iunióres autem prióres suos nonnos vocent, quod intellégitur patérna reveréntia.
13 Abbas autem, quia vices Christi créditur ágere, dóminus et abbas vocétur, non sua assumptióne, sed honóre et amóre Christi.
14 Ipse autem cógitet, et sic se exhíbeat, ut dignus sit tali honóre.
15 Ubicúmque autem sibi óbviant fratres, iúnior priórem benedictiónem petat.
16 Transeúnte maióre, minor surgat et det ei locum sedéndi; nec præsúmat iúnior consedére, nisi ei præcípiat sénior suus,
17 ut fiat quod scriptum est: Honóre ínvicem præveniéntes.
18 Púeri parvi vel adulescéntes in oratório vel ad mensas cum disciplína órdines suos consequántur;
19 foris autem vel ubíubi, et custódiam hábeant et disciplínam, usque dum ad intellegíbilem ætátem pervéniant.

-----------------
20/04 20/08 20/12
LXIV. De ordinándo abbáte
1 In abbátis ordinatióne illa semper considerétur rátio, ut hic constituátur, quem sive omnis concors congregátio secúndum timórem Dei, sive étiam pars quamvis parva congregatiónis sanióre consílio elégerit.
2 Vitæ autem mérito et sapiéntiæ doctrína eligátur qui ordinándus est, étiam si últimus fúerit in órdine congregatiónis.
3 Quod si étiam omnis congregátio vítiis suis, quod quidem absit, consentiéntem persónam pari consílio elégerit,
4 et vítia ipsa aliquátenus in notítia epíscopi ad cuius diœcésim pértinet locus ipse, vel ad abbátes aut christiános vicínos clarúerint,
5 prohíbeant pravórum prævalére consénsum, sed dómui Dei dignum constítuant dispensatórem,
6 sciéntes pro hoc se receptúros mercédem bonam, si illud caste et zelo Dei fáciant; sicut e divérso peccátum, si néglegant.

-----------------
21/04 21/08 21/12
7 Ordinátus autem abbas cógitet semper quale onus suscépit, et cui redditúrus est ratiónem vilicatiónis suæ;
8 sciátque sibi oportére prodésse magis quam præésse.
9 Opórtet ergo eum esse doctum Lege divína, ut sciat et sit unde próferat nova et vétera; castum, sóbrium, misericórdem;
10 et semper superexáltet misericórdiam iudício, ut idem ipse consequátur.
11 Oderit vítia, díligat fratres.
12 In ipsa autem correptióne prudénter agat, et ne quid nimis, ne dum nimis erádere cupit ærúginem, frangátur vas.
13 Suámque fragilitátem semper suspéctus sit, meminerítque cálamum quassátum non conteréndum.
14 In quibus non dícimus ut permíttat nutríri vítia, sed prudénter et cum caritáte ea ámputet, ut víderit cuíque expedíre, sicut iam díximus.
15 Et stúdeat plus amári quam timéri.
16 Non sit turbuléntus et ánxius, non sit nímius et obstinátus, non sit zelótypus et nimis suspiciósus, quia numquam requiéscit;
17 in ipsis impériis suis próvidus et considerátus, et sive secúndum Deum, sive secúndum sǽculum sit ópera quam iniúngit, discérnat et témperet,
18 cógitans discretiónem sancti Iacob dicéntis: Si greges meos plus in ambulándo fécero laboráre, moriéntur cuncti una die.
19 Hæc ergo aliáque testimónia discretiónis matris virtútum sumens, sic ómnia témperet, ut sit et fortes quod cúpiant et infírmi non refúgiant.
20 Et præcípue, ut præséntem Régulam in ómnibus consérvet;
21 ut dum bene ministráverit, áudiat a Dómino quod servus bonus qui erogávit tríticum consérvis suis in témpore suo:
22 Amen dico vobis, ait, super ómnia bona sua constítuit eum.

-----------------
22/04 22/08 22/12
LXV. De præpósito monastérii
1 Sǽpius quidem cóntigit ut per ordinatiónem præpósiti scándala grávia in monastériis oriántur,
2 dum sint áliqui malígno spíritu supérbiæ infláti, et æstimántes se secúndos esse abbátes, assuméntes sibi tyránnidem, scándala nútriunt et dissensiónes in congregatiónes fáciunt,
3 et máxime in illis locis ubi ab eódem sacerdóte vel ab eis abbátibus qui abbátem órdinant, ab ipsis étiam et præpósitus ordinátur.
4 Quod quam sit absúrdum fácile advértitur, quia ab ipso inítio ordinatiónis matéria ei datur superbiéndi,
5 dum ei suggéritur a cogitatiónibus suis exútum eum esse a potestáte abbátis sui:
6 quia ab ipsis es et tu ordinátus a quibus et abbas.
7 Hinc suscitántur invídiæ, rixæ, detractiónes, æmulatiónes, dissensiónes, exordinatiónes,
8 ut dum contrária sibi abbas præpositúsque séntiunt, et ipsórum necésse est sub hanc dissensiónem ánimas periclitári,
9 et hi qui sub ipsis sunt, dum adulántur pártibus, eunt in perditiónem.
10 Cuius perículi malum illos réspicit in cápite qui tálius inordinatiónis se fecérunt auctóres.

-----------------
23/04 23/08 23/12
11 Ideo nos vídimus expedíre, propter pacis caritatísque custódiam, in abbátis pendére arbítrio ordinatiónem monastérii sui.
12 Et si potest fíeri per decános ordinétur, ut ante disposúimus, omnis utílitas monastérii, prout abbas disposúerit;
13 ut dum plúribus commíttitur, unus non supérbiat.
14 Quod si aut locus éxpetit aut congregátio petíerit rationabíliter cum humilitáte, et abbas iudicáverit expedíre,
15 quemcúmque elégerit abbas cum consílio fratrum timéntium Deum, órdinet ipse sibi præpósitum.
16 Qui tamen præpósitus illa agat cum reveréntia quæ ab abbáte suo ei iniúncta fúerint, nihil contra abbátis voluntátem aut ordinatiónem fáciens;
17 quia quantum prælátus est céteris, ita eum opórtet sollicítius observáre præcépta Régulæ.
18 Qui præpósitus si repértus fúerit vitiósus, aut elatióne decéptus superbíre, aut contémptor sanctæ Régulæ fúerit comprobátus, admoneátur verbis usque quater.
19 Si non emendáverit, adhibeátur ei corréptio disciplínæ reguláris.
20 Quod si neque sic corréxerit, tunc deiciátur de órdine præpositúræ et álius qui dignus est in loco eius subrogétur.
21 Quod si et póstea in congregatióne quiétus et obœ́diens non fúerit, étiam de monastério pellátur.
22 Cógitet tamen abbas se de ómnibus iudíciis suis Deo réddere ratiónem, ne forte invídiæ aut zeli flamma urat ánimam.

-----------------
24/04 24/08 24/12
LXVI. De ostiário monastérii
1 Ad portam monastérii ponátur senex sápiens qui sciat accípere respónsum et réddere, et cuius matúritas eum non sinat vagári.
2 Qui portárius cellam debébit habére iuxta portam, ut veniéntes semper præséntem invéniant a quo respónsum accípiant.
3 Et mox ut áliquis pulsáverit aut pauper clamáverit, Deo grátias respóndeat, aut Bénedic;
4 et cum omni mansuetúdine timóris Dei reddat respónsum festinánter cum fervóre caritátis.
5 Qui portárius si índiget solácio, iuniórem fratrem accípiat.
6 Monastérium autem, si possit fíeri, ita debet constítui, ut ómnia necessária, id est aqua, molendínum, hortum, vel artes divérsas intra monastérium exerceántur,
7 ut non sit necéssitas mónachis vagándi foris, quia omníno non éxpedit animábus eórum.
8 Hanc autem Régulam sǽpius vólumus in congregatióne legi, ne quis fratrum se de ignorántia excúset.

-----------------
25/04 25/08 25/12
LXVII. De frátribus in viam diréctis
1 Dirigéndi fratres in via ómnium fratrum vel abbátis se oratióni comméndent;
2 et semper ad oratiónem últimam Operis Dei commemorátio ómnium abséntum fiat.
3 Reverténtes autem de via fratres, ipso die quo rédeunt, per omnes canónicas Horas, dum explétur Opus Dei, prostráti solo oratórii,
4 ab ómnibus petant oratiónem propter excéssos, ne qui forte surripúerint in via visus aut audítus malæ rei aut otiósi sermónis.
5 Nec præsúmat quisquam reférre álio quæcúmque foris monastérium víderit aut audíerit, quia plúrima destrúctio est.
6 Quod si quis præsúmpserit, vindíctæ regulári subiáceat.
7 Simíliter et qui præsúmpserit claustra monastérii égredi, vel quocúmque ire, vel quíppiam quamvis parvum sine iussióne abbátis fácere.

-----------------
26/04 26/08 26/12
LXVIII. Si fratri impossibília iniungántur
1 Si cui fratri áliqua forte grávia aut impossibília iniungúntur, suscípiat quidem iubéntis impérium cum omni mansuetúdine et obœdiéntia.
2 Quod si omníno vírium suárum mensúram víderit pondus óneris excédere, impossibilitátis suæ causas ei qui sibi præest patiénter et opportúne súggerat,
3 non superbiéndo aut resisténdo vel contradicéndo.
4 Quod si post suggestiónem suam in sua senténtia prióris impérium perduráverit, sciat iúnior ita sibi expedíre;
5 et ex caritáte, confídens de adiutório Dei, obœ́diat.

-----------------
27/04 27/08 27/12
LXIX. Ut in monastério non præsúmat alter álterum deféndere
1 Præcavéndum est ne quavis occasióne præsúmat alter álium deféndere mónachum in monastério aut quasi tuéri,
2 étiam si qualísvis consanguinitátis propinquitáte iungántur.
3 Nec quólibet modo id a mónachis præsumátur, quia exínde gravíssima occásio scandalórum oríri potest.
4 Quod si quis hæc transgréssus fúerit, ácrius coerceátur.

-----------------
28/04 28/08 28/12
LXX. Ut non præsúmat quisquam áliquem passim cǽdere aut excommunicáre
1 Vitétur in monastério omnis præsumptiónis occásio,
2 atque constitúimus ut nulli líceat quemquam fratrum suórum excommunicáre aut cǽdere, nisi cui potéstas ab abbáte data fúerit.
3 Peccántes autem coram ómnibus arguántur, ut céteri metum hábeant.
4 Infántum vero usque quíndecim annórum ætátes disciplínæ diligéntia ab ómnibus et custódia sit,
5 sed et hoc cum omni mensúra et ratióne.
6 Nam in fortióri ætáte qui præsúmit aliquátenus sine præcépto abbátis, vel in ipsis infántibus sine discretióne exárserit, disciplínæ regulári subiáceat,
7 quia scriptum est: Quod tibi non vis fíeri, álio ne féceris.

-----------------
29/04 29/08 29/12
LXXI. Ut obœdiéntes sibi sint ínvicem
1 Obœdiéntiæ bonum non solum abbáti exhibéndum est ab ómnibus, sed étiam sibi ínvicem ita obœ́diant fratres,
2 sciéntes per hanc obœdiéntiæ viam se itúros ad Deum.
3 Præmísso ergo abbátis aut præpositórum qui ab eo constituúntur império, cui non permíttimus priváta impéria præpóni,
4 de cétero omnes iunióres prióribus suis omni caritáte et sollicitúdine obœ́diant.
5 Quod si quis contentiósus reperítur, corripiátur.
6 Si quis autem frater, pro quavis mínima causa, ab abbáte vel a quocúmque prióre suo corrípitur quólibet modo,
7 vel si léviter sénserit ánimos prióris cuiuscúmque contra se irátos vel commótos quamvis módice,
8 mox sine mora támdiu prostrátus in terra ante pedes eius iáceat satisfáciens, usque dum benedictióne sanétur illa commótio.
9 Quod qui contémpserit fácere, aut corporáli vindíctæ subiáceat, aut si cóntumax fúerit, de monastério expellátur.

-----------------
30/04 30/08 30/12
LXXII. De zelo bono quem debent mónachi habére
1 Sicut est zelus amaritúdinis malus qui séparat a Deo et ducit ad inférnum,
2 ita est zelus bonus qui séparat a vítia et ducit ad Deum et ad vitam ætérnam.
3 Hunc ergo zelum ferventíssimo amóre exérceant mónachi,
4 id est, ut honóre se ínvicem prævéniant;
5 infirmitátes suas sive córporum sive morum patientíssime tólerent;
6 obœdiéntiam sibi certátim impéndant;
7 nullus quod sibi útile iúdicat sequátur, sed quod magis álio;
8 caritátem fraternitátis caste impéndant.
9 Amóre Deum tímeant.
10 Abbátem suum sincéra et húmili caritáte díligant.
11 Christo omníno nihil præpónant,
12 qui nos páriter ad vitam ætérnam perdúcat.

-----------------
01/05 31/08 31/12
LXXIII. De hoc quod non omnis iustítiæ observátio in hac sit Régula constitúta
1 Régulam autem hanc descrípsimus, ut hanc observántes in monastériis, aliquátenus vel honestátem morum aut inítium conversatiónis nos demonstrémus habére.
2 Céterum ad perfectiónem conversatiónis qui festínat, sunt doctrínæ sanctórum Patrum, quarum observátio perdúcat hóminem ad celsitúdinem perfectiónis.
3 Quæ enim página aut qui sermo divínæ auctoritátis véteris ac novi Testaménti non est rectíssima norma vitæ humánæ?
4 Aut quis liber sanctórum catholicórum Patrum hoc non résonat, ut recto cursu perveniámus ad Creatórem nostrum?
5 Necnon et Collatiónes Patrum et Institúta et Vitas eórum, sed et Régula sancti patris nostri Basílii,
6 quid áliud sunt nisi bene vivéntium et obœdiéntium monachórum instruménta virtútum?
7 Nobis autem desidiósis et male vivéntibus atque neglegéntibus rubor confusiónis est.
8 Quisquis ergo ad pátriam cæléstem festínas, hanc mínimam inchoatiónis Régulam descríptam adiuvánte Christo pérfice;
9 et tunc demum ad maióra, quæ supra commemorávimus, doctrínæ virtutúmque cúlmina Deo protegénte pervénies. Amen.
[Explicit Régula]
